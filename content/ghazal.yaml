HAFEZ: Collection of Hafez poems

Author: Bonyad (https://github.com/bonyad/)

Version: 0.1

Release date: 2018-08-21

License: http://creativecommons.org/licenses/by/4.0/

Introduction: >
  collection of Hafez poems in YAML format
  in order to be used by Persian free software community.

Resources:
  Hafez's page on English Wikipedia: https://en.wikipedia.org/wiki/Hafez
  Hafez's page on Farsi Wikipedia: https://fa.wikipedia.org/wiki/%D8%AD%D8%A7%D9%81%D8%B8

ghazal:
  1:
    - اَلا یا اَیُّها الساقی اَدِر کأساً وَ ناولها
    - که عشق آسان نمود اول ولی افتاد مشکل‌ها
    - به بوی نافه‌ای کآخر صبا زان طُرّه بگشاید
    - زتاب جعد مشکینش چه خون افتاد در دل‌ها
    - مرا در منزل جانان چه امن عیش چون هر دم
    - جرس فریاد می‌دارد که بربندید محمل‌ها
    - به می سجاده رنگین کن گرت پیر مغان گوید
    - که سالک بی‌خبر نبود ز راه و رسم منزل‌ها
    - شب تاریک و بیم موج وگردابی چنین هایل
    - کجا دانند حال ما سبکباران ساحل‌ها
    - همه کارم ز خود کامی به بد نامی کشید آخر
    - نهان کی ماند آن رازی کزو سازند محفل‌ها
    - حضوری گر همی‌خواهی از او غایب مشو حافظ
    - مَتی ما تَلقَ مِن تَهوی دَعِ الدُّنیا وَ اهملها
  2:
    - صلاح کار کجا و من خراب کجا
    - ببین تفاوت ره از کجاست تا به کجا
    - دلم ز صومعه بگرفت و خرقه‌ی سالوس
    - کجاست دیر مغان و شراب ناب کجا
    - چه نسبت است به رندی صلاح و تقوی را
    - سماع وعظ کجا، نغمه‌ی رباب کجا
    - ز روی دوست دل دشمنان چه دریابد
    - چراغ مرده کجا شمع آفتاب کجا
    - چو کُحلِ بینش ما خاک آستان شماست
    - کجا رویم بفرما ازین جناب کجا
    - مبین به سیب زنخدان که چاه در راه است
    - کجا همی‌روی ای دل بدین شتاب کجا
    - بشد که یاد خوشش باد روزگار وصال
    - خود آن کرشمه کجا رفت و آن عتاب کجا
    - قرار و خواب ز حافظ طمع مدار‌ ای دوست
    - قرار چیست صبوری کدام و خواب کجا
  3:
    - اگر آن ترک شیرازی به دست آرد دل ما را
    - به خال هندویش بخشم سمرقند و بخارا را
    - بده ساقی می باقی که در جنّت نخواهی یافت
    - کنار آب رکناباد و گلگشت مصلا را
    - فغان کاین لولیان شوخ شیرین کار شهرآشوب
    - چنان بردند صبر از دل که ترکان خوان یغما را
    - ز عشق نا تمام ما جمال یار مستغنی است
    - به آب و رنگ و خال و خط چه حاجت روی زیبا را
    - من از آن حسن روز افزون که یوسف داشت دانستم
    - که عشق از پرده عصمت برون آرد زلیخا را
    - اگر دشنام فرمایی وگر نفرین دعا گویم
    - جواب تلخ می‌زیبد لب لعل شکر خارا
    - نصیحت گوش کن جانا که از جان دوست تر دارند
    - جوانان سعادتمند پند پیر دانا را
    - حدیث از مطرب و می گو و راز دهر کم‌تر جو
    - که کس نگشود ونگشاید به حکمت این معما را
    - غزل گفتی و در سفتی بیا و خوش بخوان حافظ
    - که بر نظم تو افشاند فلک عقد ثریا را
  4:
    - صبا به لطف بگو آن غزال رعنا را
    - که سر به کوه و بیابان تو داده‌ای ما را
    - شکر فروش که عمرش دراز باد، چرا
    - تفقدی نکند طوطی شکرخارا؟
    - غرور حسنت اجازت مگر نداد‌ ای گل
    - که پرسشی نکنی عندلیب شیدا را
    - به خلق و لطف توان کرد صید اهل نظر
    - به بند و دام نگیرند مرغ دانا را
    - ندانم از چه سبب رنگ آشنایی نیست
    - سُهی قدان سیه چشم ماه سیما را
    - چو با حبیب نشینی و باده پیمایی
    - به یاد دار محبّان باد پیما را
    - جز این قدر نتوان گفت در جمال تو عیب
    - که وضع مهر و وفا نیست روی زیبا را
    - در آسمان نه عجب گر به گفته‌ی حافظ
    - سماع زهره به رقص آورد مسیحا را
  5:
    - دل میرود ز دستم صاحب دلان خدا را
    - دردا که راز پنهان خواهد شد آشکارا
    - کشتی نشستگانیم ای باد شرطه برخیز
    - باشد که باز بینیم دیدار آشنا را
    - ده روزه مهر گردون افسانه است و افسون
    - نیکی به جای یاران فرصت شمار یارا
    - در حلقه‌ی گل و مُل خوش خواند دوش بلبل
    - هاتَ الصَّبوح هُبّوا یا اَیُّها السَّکارا
    -‌ ای صاحب کرامت شکرانه‌ی سلامت
    - روزی تفقدی کن درویش بینوا را
    - آسایش دو گیتی تفسیر این دو حرف است
    - با دوستان مروت با دشمنان مدارا
    - در کوی نیکنامی ما را گذر ندادند
    - گر تو نمی‌پسندی تغییر ده قضا را
    - آن تَلخوَش که صوفی اُمُّ الخبائثش خواند
    - اَشهی لَنا و اَحلی مِن قِبلهِ العُذارا
    - هنگام تنگدستی در عیش کوش ومستی
    - کاین کیمیای هستی قارون کند گدا را
    - سرکش مشو که چون شمع از غیرتت بسوزد
    - دلبر که در کف او موم است سنگ خارا
    - آیینه سکندر جام می است بنگر
    - تا بر تو عرضه دارد احوال ملک دارا
    - ترکان پارسی گو بخشندگان عمرند
    - ساقی بده بشارت پیران پارسا را
    - حافظ به خود نپوشید این خرقه می آلود
    -‌ ای شیخ پاکدامن معذور دار ما را
  6:
    - به ملازمان سلطان که رساند این دعا را
    - که به شکر پادشاهی ز نظر مران گدا را
    - ز رقیب دیو سیرت به خدای خود پناهم
    - مگر آن شهاب ثاقب مددی دهد خدا را
    - مژه سیاهت ار کرد به خون ما اشارت
    - زفریب او بیندیش و غلط مکن نگارا
    - دل عالمی بسوزی چو عذار بر فروزی
    - تو از این چه سود داری که نمی کنی مدارا
    - چه قیامت است جانا که به عاشقان نمودی
    - دل و جان فدای رویت بنما عذار ما را
    - همه شب در این امیدم که نسیم صبحگاهی
    - به پیام آشنایان بنوازد آشنا را
    - به خدا که جرعه‌ای ده تو به حافظ سحر خیز
    - که دعای صبحگاهی اثری کند شما را
  7:
    - صوفی بیا که آینه صافیست جام را
    - تا بنگری صفای می لعل فام را
    - راز درون پرده ز رندان مست پُرس
    - کاین حال نیست زاهد عالی مقام را
    - عنقا شکار کس نشود دام باز چین
    - کانجا همیشه باد به دست است دام را
    - در بزم دور یک دو قدح درکش و برو
    - یعنی طمع مدار وصال دوام را
    -‌ ای دل شباب رفت و نچیدی گلی ز عیش
    - پیرانه سر بکن هنری ننگ و نام را
    - در عیش نقد کوش که چون آبخور نماند
    - آدم بهشت روضه دارالسلام را
    - ما را بر آستان تو بس حقّ خدمت است
    -‌ ای خواجه باز بین به ترحّم غلام را
    - حافظ مرید جام می است ای صبا برو
    - وز بنده بندگی برسان شیخ جام را
  8:
    - ساقیا برخیز و در ده جام را
    - خاک بر سر کن غم ایام را
    - ساغر می بر کفم نه تا ز بر
    - برکشم این دلق ارزق فام را
    - گر چه بد نامیست نزد عاقلان
    - ما نمی خواهیم ننگ و نام را
    - باده درده چند ازین باد غرور
    - خاک بر سر نفس نا فرجام را
    - دود آه سینه‌ی نالان من
    - سوخت این افسردگان خام را
    - محرم راز دل شیدای خود
    - کس نمی بینم ز خاص و عام را
    - با دلارامی مرا خاطر خوش است
    - کز دلم یکباره برد آرام را
    - ننگرد دیگر به سرو اندر چمن
    - هر که دید آن سرو سیم اندام را
    - صبر کن حافظ به سختی روز و شب
    - عاقبت روزی بیابی کام را
  9:
    - رونق عهد شبابست دگر بستان را
    - می رسد مژده‌ی گل بلبل خوش الحان را
    -‌ ای صبا گر به جوانان چمن باز رسی
    - خدمت ما برسان سرو و گل و ریحان را
    - گر چنین جلوه کند مُغبچه باده فروش
    - خاکروبِ در میخانه کنم مژگان را
    -‌ ای که بر مه کشی از عنبر سارا چوگان
    - مضطرب حال مگردان من سرگردان را
    - ترسم این قوم که بر دردکشان می‌خندند
    - در سر کار خرابات کنند ایمان را
    - یار مردان خدا باش که در کشتی نوح
    - هست خاکی که به آبی نخرد طوفان را
    - برو از خانه گردون بدر و نان مطلب
    - کان سیه کاسه در آخر بکُشد مهمان را
    - هر که را خوابگه آخر به دو مشتی خاک است
    - گو چه حاجت که به افلاک کشی ایوان را
    - ماه کنعانی من مسند مصر آنِ تو شد
    - وقت آن است که بدرود کنی زندان را
    - حافظا می خور و رندی کن و خوش باش ولی
    - دام تزویر مکن چون دگران قرآن را
  10:
    - دوش از مسجد سوی میخانه آمد پیر ما
    - چیست یاران طریقت بعد از این تدبیر ما
    - ما مریدان روی سوی قبله چون آریم؟ چون
    - روی سوی خانه خمّار دارد پیر ما
    - در خرابات مُغان با پیر هم منزل شویم
    - «کاین چنین رفته ست در عهد ازل تقدیر ما»*
    - عقل اگر داند که دل در بند زلفش چون خوشست
    - عاقلان دیوانه گردند از پی زنجیر ما
    - روی خوبت آیتی از لطف بر ما کشف کرد
    - زان زمان جز لطف و خوبی نیست در تفسیر ما
    - با دل سنگینت آیا هیچ در گیرد شبی
    - آه آتشناک و سوز ناله‌ی شبگیر ما
    - تیر آه ما ز گردون بگذرد حافظ خموش
    - رحم کن بر جان خود پرهیز کن از تیر ما
  11:
    - ساقی به نور باده برافروز جام ما
    - مطرب بگو که کار جهان شد به کام ما
    - ما در پیاله عکس رخ یار دیده‌ایم
    -‌ ای بی خبر ز لذت شرب مدام ما
    - هرگز نمیرد آن که دلش زنده شد به عشق
    - ثبت است بر جریده‌ی عالم دوام ما
    - چندان بود کرشمه و ناز سهی قدان
    - کاید به جلوه سرو صنوبر خرام ما
    -‌ ای باد اگر به گلشن احباب بگذری
    - زنهار عرضه ده بر جانان پیام ما
    - گو نام ما ز یاد به عمدا چه می‌بری
    - خود آید آن که یاد نیاری ز نام ما
    - مستی به چشم شاهد دلبند ما خوش است
    - ز آنرو سپرده‌اند به مستی زمام ما
    - ترسم که صرفه‌ای نبرد روز بازخواست
    - نان حلال شیخ ز آب حرام ما
    - حافظ ز دیده دانه اشکی همی فشان
    - باشد که مرغ وصل کند قصد دام ما
    - دریای اخضر فلک و کشتی هلال
    - هستند غرق نعمت حاجی قوام ما
  12:
    -‌ ای فروغ ماه حسن از روی رخشان شما
    - آب روی خوبی از چاه زنخدان شما
    - عزم دیدار تو دارد جان بر لب آمده
    - باز گردد یا برآید؟ چیست فرمان شما
    - کس به دور نرگست طرفی نبست از عافیت
    - به که نفروشند مستوری به مستان شما
    - بخت خواب آلود ما بیدار خواهد شد مگر
    - ز آنکه زد بر دیده آبی روی رخشان شما
    - با صبا همراه بفرست از رخت گلدسته‌ای
    - بو که بویی بشنویم از خاک بستان شما
    - عمرتان باد و مراد ای ساقیان بزم جم
    - گر چه جام ما نشد پر می به دوران شما
    - دل خرابی می‌کند دلدار را آگه کنید
    - زینهار‌ ای دوستان جان من و جان شما
    - کی دهد دست این غرض یا رب که همدستان شوند
    - خاطر مجموع ما زلف پریشان شما
    - دور دار از خاک وخون دامن چو بر ما بگذری
    - کاندرین ره کشته بسیارند قربان شما
    - می‌کند حافظ دعایی بشنو آمینی بگو
    - روزی ما باد لعل شکر افشان شما
    -‌ ای صبا باساکنان شهر یزد از ما بگو
    - کای سر حق ناشناسان گوی چوگان شما
    - گرچه دوریم از بساط قرب همت دور نیست
    - بنده‌ی شاه شماییم و ثناخوان شما
    -‌ ای شهنشاه بلند اختر خدا را همتی
    - تا ببوسم همچو گردون خاک ایوان شما
  13:
    - می دمد صبح و کِلَّه بست سحاب
    - الصَّبوح الصَّبوح یا اصحاب
    - می‌چکد ژاله بر رخ لاله
    - المُدام المُدام یا اَحباب
    - می‌وزد از چمن نسیم بهشت
    - هان بنوشید دم به دم می ناب
    - تخت زمرّد زده ست گل به چمن
    - راح چون لعل آتشین دریاب
    - در میخانه بسته‌اند دگر
    - اَفتَتَح یا مُفَتِّح الاَبواب
    - لب و دندانت را حقوق نمک
    - هست بر جان و سینه‌های کباب
    - در چنین موسمی عجب باشد
    - که ببندند میکده به شتاب
    - بر رخ ساقی پری پیکر
    - همچو حافظ بنوش باده ناب
  14:
    - گفتم ای سلطان خوبان رحم کن بر این غریب
    - گفت در دنبال دل ره گم کند مسکین غریب
    - گفتمش مگذر زمانی گفت معذورم بدار
    - خانه پروردی چه تاب آرد غم چندین غریب
    - خفته بر سنجاب شاهی نازنینی را چه غم
    - گر ز خار و خاره سازد بستر و بالین غریب
    -‌ ای که در زنجیر زلفت جای چندین آشناست
    - خوش فتاد آن خال مشکین بر رخ رنگین غریب
    - می‌نماید عکس می در رنگ روی مهوشت
    - همچو برگ ارغوان بر صفحه‌ی نسرین غریب
    - بس غریب افتاده است آن مور خط گرد رخت
    - گرچه نبود در نگارستان خط مشکین غریب
    - گفتم ای شام غریبان طرّه‌ی شبرنگ تو
    - در سحرگاهان حذر کن چون بنالد این غریب
    - گفت حافظ آشنایان در مقام حیرتند
    - دور نبود گر نشیند خسته و غمگین غریب
  15:
    -‌ ای شاهد قدسی که کشد بند نقابت
    - وی مرغ بهشتی که دهد دانه و آبت
    - خواهم بشد از دیده درین فکر جگرسوز
    - کاغوش که شد منزل و مأواگه خوابت
    - درویش نمی پرسی و ترسم که نباشد
    - اندیشه‌ی آمرزش و پروای صوابت
    - راه دل عشاق زد آن چشم خماری
    - پیداست از این شیوه که مست است شرابت
    - تیری که زدی بر دلم از غمزه خطا رفت
    - تا باز چه اندیشه کند رای صوابت
    - هر ناله و فریاد که کردم نشنیدی
    - پیداست نگارا که بلند است جنابت
    - دور است سرآب در این بادیه هشدار
    - تا غول بیابان نفریبد به سرابت
    - تا در ره پیری به چه آیین روی ای دل
    - باری به غلط صرف شد ایام شبابت
    -‌ ای قصر دل افروز که منزلگه انسی
    - یا رب مکناد آفت ایام خرابت
    - حافظ نه غلامی است که از خواجه گریزد
    - لطفی کن و بازآ که خرابم ز عتابت
  16:
    - خمی که ابروی شوخ تو در کمان انداخت
    - به قصد جان من زار ناتوان انداخت
    - نبود نقش دو عالم که رنگ الفت بود
    - زمانه طرح محبت نه این زمان انداخت
    - به یک کرشمه که نرگس به خود فروشی کرد
    - فریب چشم تو صد فتنه در جهان انداخت
    - شراب خورده و خوی کرده کی شدی به چمن
    - که آب روی تو آتش در ارغوان انداخت
    - به بزمگاه چمن دوش مست بگذشتم
    - چو از دهان توام غنچه در گمان انداخت
    - بنفشه طره مفتول خود گره می‌زد
    - صبا حکایت زلف تو در میان انداخت
    - ز شرم آنکه به روی تو نسبتش کردم
    - سمن به دست صبا خاک در دهان انداخت
    - من از ورع می و مطرب ندیدمی زین پیش
    - هوای مغبچگانم در این و آن انداخت
    - کنون به آب می لعل خرقه می‌شویم
    - نصیبه ازل از خود نمی‌توان انداخت
    - مگر گشایش حافظ در این خرابی بود
    - که بخشش ازلش در می مغان انداخت
    - جهان به کام من اکنون شود که دور زمان
    - مرا به بندگی خواجه جهان انداخت
  17:
    - سینه‌ام از آتش دل در غم جانانه بسوخت
    - آتشی بود درین خانه که کاشانه بسوخت
    - تنم از واسطه دوری دلبر بگداخت
    - جانم از آتش مهر رخ جانانه بسوخت
    - سوز دل بین که ز بس آتش اشکم، دل شمع
    - دوش بر من ز سر مهر چو پروانه بسوخت
    - آشنایی نه غریب است که دلسوز من است
    - چون من از خویش برفتم دل بیگانه بسوخت
    - خرقه زهد مرا آب خرابات ببرد
    - خانه‌ی عقل مرا آتش خمخانه بسوخت
    - چون پیاله دلم از توبه که کردم بشکست
    - همچو لاله جگرم بی می و پیمانه بسوخت
    - ماجرا کم کن و بازآ که مرا مردم چشم
    - خرقه از سر بدرآورد و بشکرانه بسوخت
    - ترک افسانه بگو حافظ و می نوش دمی
    - که نخفتیم شب و شمع به افسانه بسوخت
  18:
    - ساقیا آمدن عید مبارک بادت
    - وان مواعید که کردی مرواد از یادت
    - در شگفتم که در این مدت ایام فراق
    - برگرفتی ز حریفان دل و دل می‌دادت
    - برسان بندگی دختر رز، گو بدر آی
    - که دم همت ما کرد ز بند آزادت
    - شادی مجلسیان در قدم و مقدم توست
    - جای غم باد هر آن دل که نخواهد شادت
    - شکر ایزد که ز تاراج خزان رخنه نیافت
    - بوستان سمن و سرو و گل و شمشادت
    - چشم بد دور کزآن تفرقه خوش باز آورد
    - طالع نامور و دولت مادرزادت
    - حافظ از دست مده دولت این کشتی نوح
    - ورنه طوفان حوادث ببرد بنیادت
  19:
    -‌ ای نسیم سحر آرامگه یار کجاست
    - منزل آن مه عاشق کش عیّار کجاست
    - شب تار است و ره وادی ایمن در پیش
    - آتش طور کجا موعد دیدار کجاست
    - هر که آمد به جهان نقش خرابی دارد
    - در خرابات مپرسید که هشیار کجاست
    - آنکس است اهل بشارت که اشارت داند
    - نکته‌ها هست بسی محرم اسرار کجاست
    - هر سر موی مرا با تو هزاران کارست
    - ما کجاییم و ملامت گر بیکار کجاست
    - باز پرسید ز گیسوی شکن در شکنش
    - کاین دل غمزده سرگشته گرفتار کجاست
    - عقل دیوانه شد آن سلسله مشکین کو
    - دل ز ما گوشه گرفت ابروی دلدار کجاست
    - باده و مطرب و گل جمله مهیاست ولی
    - عیش بی یار مهیا نشود یار کجاست
    - حافظ از باد خزان در چمن دهر مرنج
    - فکر معقول بفرما گل بی خار کجاست
  20:
    - روزه یکسو شد و عید آمد و دل‌ها برخاست
    - می ز خمخانه به جوش آمد و می‌باید خواست
    - نوبت زهد فروشان گرانجان بگذشت
    - وقت شادی و طرب کردن رندان برجاست
    - چه ملامت بود آن را که چنین باده خورد
    - این نه عیب است بر عاشق رند و نه خطاست
    - باده نوشی که درو روی و ریایی نبود
    - بهتر از زهد فروشی که درو روی و ریاست
    - ما نه مردان ریاییم و حریفان نفاق
    - آنکه او عالم سر است بدین حال گواست
    - فرض ایزد بگزاریم و به کس بد نکنیم
    - و آنچه گویند روا نیست نگوییم رواست
    - چه شود گر من و تو چند قدح باده خوریم
    - باده از خون رزانست نه از خون شماست
    - این نه عیبی‌ست کز آن عیب خلل خواهد بود
    - ور بود نیز چه شد مردم بی‌عیب کجاست
    - حافظ از چون و چرا بگذر و می نوش دمی
    - نزد حکمش چه مجال سخن چون و چراست
  21:
    - دل و دینم شد و دلبر به ملامت برخاست
    - گفت با ما منشین کز تو سلامت برخاست
    - که شنیدی که درین بزم و می خوش بنشست
    - که نه در آخر صحبت به ندامت برخاست
    - شمع اگر زان لب خندان بزبان لافی زد
    - پیش عشاق تو شب‌ها به غرامت برخاست
    - در چمن باد بهاری ز کنار گل و سرو
    - به هواداری آن عارض و قامت برخاست
    - مست بگذشتی و از خلوتیان ملکوت
    - به تماشای تو آشوب قیامت برخاست
    - پیش رفتار تو پا بر نگرفت از خجلت
    - سرو سِرکش که به ناز قد و قامت برخاست
    - حافظ این خرقه بینداز مگر جان ببری
    - کآتش از خرقه‌ی سالوس و کرامت برخاست
  22:
    - چو بشنوی سخن اهل دل، مگو که خطاست
    - سخن شناس نیی جان من خطا اینجاست
    - سرم به دنیی و عقبی فرو نمی آید
    - تبارک الله از این فتنه‌ها که در سر ماست
    - در اندرون من خسته دل ندانم کیست
    - که من خموشم و او در فغان و در غوغاست
    - دلم از پرده برون شد کجایی‌ ای مطرب
    - بنال هان که ازین پرده کار ما به نواست
    - مرا به کار جهان هرگز التفات نبود
    - رخ تو در نظر من چنین خوشش آراست
    - نخفته ام ز خیالی که می پزد دل من
    - خمار صد شبه دارم شراب خانه کجاست
    - چنین که صومعه آلوده شد ز خون دلم
    - گرم به باده بشویید حق به دست شماست
    - از آن به دیر مغانم عزیز می دارند
    - که آتشی که نمیرد همیشه در، دل ماست
    - چه ساز بود که در پرده می زد آن مطرب
    - که رفت عمر و هنوزم دماغ پر ز هواست
    - ندای عشق تو دوشم در اندرون دادند
    - فضای سینه‌ی حافظ هنوز پر ز صداست
  23:
    - خیال روی تو در هر طریق همره ماست
    - نسیم موی تو پیوند جان آگه ماست
    - به رغم مدعیانی که منع عشق کنند
    - جمال چهره تو حجت موجه ماست
    - ببین که سیب زنخدان تو چه می گوید
    - هزار یوسف مصری فتاده در چه ماست
    - اگر به زلف دراز تو دست ما نرسد
    - گناه بخت پریشان و دست کوته ماست
    - به حاجب در خلوت سرای خاص بگو
    - فلان ز گوشه نشینان خاک درگه ماست
    - به صورت از نظر ما اگرچه محجوب است
    - همیشه در نظر خاطر مرفّه ماست
    - اگر به سالی حافظ دری زند بگشای
    - که سال هاست که مشتاق روی چون مه ماست
  24:
    - مطلب طاعت و پیمان و صلاح ازمن مست
    - که به پیمانه کشی شهره شدم روز الست
    - من همان دم که وضو ساختم از چشمه‌ی عشق
    - چار تکبیر زدم یکسره بر هرچه که هست
    - می بده تا دهمت آگهی از سرّ فضا
    - که به روی که شدم عاشق و از بوی که مست
    - کمر کوه کم است از کمر مور اینجا
    - نا امید از در رحمت مشو‌ای باده پرست
    - بجز آن نرگس مستانه که چشمش مرساد
    - زیر این طارم فیروزه کسی خوش ننشست
    - جان فدای دهنش باد که در باغ نظر
    - چمن آرای جهان خوشتر ازین غنچه نبست
    - حافظ از دولت عشق تو سلیمانی شد
    - یعنی از وصل تواَش نیست بجز باد به دست
  25:
    - شکفته شد گل خمری و گشت بلبل مست
    - صلای سرخوشی‌ ای صوفیان باده پرست
    - اساس توبه که در محکمی چو سنگ نمود
    - به بین که جام زجاجی چه طرفه اش بشکست
    - بیار باده که در بارگاه استغنا
    - چه پاسبان و چه سلطان، چه هوشیار وچه مست
    - ازین رباط دو در چون ضرورتست رحیل
    - رواق و طاق و معیشت چه سربلند و چه پست
    - مقام عیش میسر نمی شود بی رنج
    - بلی به حکم بلا بسته اند عهد الست
    - به هست و نیست مرنجان ضمیر و خوش میباش
    - که نیستی ست سرانجام هر کمال که هست
    - شکوه آصفی و اسب باد و منطق طیر
    - به باد رفت و از او خواجه هیچ طرف نبست
    - به بال و پر مرو از ره که تیر پرتابی
    - هوا گرفت زمانی ولی به خاک نشست
    - زبان کلک تو حافظ چه شکر آن گوید
    - که تحفه‌ی سخنت می برند دست به دست
  26:
    - زلف آشفته و خوی کرده و خندان لب و مست
    - پیرهن چاک و غزلخوان و صراحی در دست
    - نرگسش عربده جوی و لبش افسوس کنان
    - نیم شب، دوش به بالین من آمد بنشست
    - سرفرا گوش من آورد و به آواز حزین
    - گفت ای عاشق شوریده‌ی من خوابت هست
    - عاشقی را که چنین باده شبگیر دهند
    - کافر عشق بود گر نبود باده پرست
    - برو‌ ای زاهد و بر دردکشان خورده مگیر
    - که ندادند جز این تحفه به ما روز الست
    - آن چه او ریخت به پیمانه ما، نوشیدیم
    - اگر از خمر بهشت است و گر از بادهِ مست
    - خنده‌ی جام می و زلف گره گیر نگار
    -‌ ای بسا توبه که چون توبه حافظ بشکست
  27:
    - در، دیر مغان آمد یارم قدحی در دست
    - مست از می و میخواران از نرگس مستش مست
    - در نعل سمند او شکل مه نو پیدا
    - وز قد بلند او بالای صنوبر پست
    - آخر به چه گویم هست از خود خبرم چون نیست
    - وز بهر چه گویم نیست با وی نظرم چون هست
    - شمع دل دمسازان بنشست چو او برخاست
    - و افغان نظر بازان برخاست چو او بنشست
    - گر غالیه خوشبو شد در گیسوی او پیچید
    - ور وسمه کمانکش گشت، در ابروی او پیوست
    - بازآی که باز آمد عمر شده حافظ
    - هر چند که ناید باز تیری که بشد از شست
  28:
    - به جان خواجه و حق قدیم و عهد درست
    - که مونس دم صبحم دعای دولت تست
    - سرشک من که ز طوفان نوح دست ببرد
    - ز لوح سینه نیارست نقش مهر تو شست
    - بکن معامله‌ای وین دل شکسته بخر
    - که با شکستگی ارزد به صد هزار درست
    - زبان مور به آصف دراز گشت و رواست
    - که خواجه خاتم جم یاوه کرد و باز نجست
    - دلا طمع مبر از لطف بی نهایت دوست
    - چو لاف عشق زدی سر بباز چابک و چست
    - به صدق کوش که خورشید زاید از نفست
    - که از دروغ سیه روی گشت صبح نخست
    - شدم ز دست تو شیدای کوه و دشت و هنوز
    - نمی کنی به ترحم نطاق سلسله سست
    - مرنج حافظ و از دلبران حفاظ مجوی
    - گناه باغ چه باشد چو این گیاه نرُست
  29:
    - ما را زخیال تو چه پروای شراب است
    - خم گو سر خود گیر که خمخانه خراب است
    - گر خمر بهشت است بریزید که بی دوست
    - هر شربت عذبم که دهی عین عذاب است
    - افسوس که شد دلبر و در دیده‌ی گریان
    - تحریر خیال خط او نقش بر آب است
    - بیدار شو‌ ای دیده که ایمن نتوان بود
    - زین سیل دمادم که درین منزل خوابست
    - معشوق عیان می گذرد بر تو ولیکن
    - اغیار همی بیند از آن بسته نقابست
    - گل بر رخ رنگین تو تا لطف عرق دید
    - بر آتش رشک از غم دل غرق گلابست
    - سبزست در و دشت بیا تا نگذاریم
    - دست از سر آبی که جهان جمله سرابست
    - در کنج دماغم مطلب جای نصیحت
    - کاین حجره پر از زمزمه‌ی چنگ و ربابست
    - حافظ چه شد ار عاشق و رند است و نظرباز
    - بس طور عجب لازم ایام شباب است
  30:
    - زلفت هزار دل به یکی تار مو ببست
    - راه هزار چاره گر از چار سو ببست
    - تاعاشقان به بوی نسیمش دهند جان
    - بگشود نافه‌ای و در آرزو ببست
    - شیدا از آن شدم که نگارم چو ماه نو
    - ابرو نمود و جلوه گری کرد و رو ببست
    - ساقی به چند رنگ می اندر پیاله ریخت
    - این نقش‌ها نگر که چه خوش در کدو ببست
    - یا رب چه غمزه کرد صراحی که خون جم
    - با نعره های قلقلش اندر گلو ببست
    - مطرب چه پرده ساخت که در پرده سماع
    - بر اهل وجد و حال در های و هو ببست
    - حافظ هرآن که عشق نورزید و وصل خواست
    - احرام طوف کعبه دل بی وضو ببست
  31:
    - آن شب قدری که گویند اهل خلوت امشبست
    - یا رب این تأثیر دولت در کدامین کوکبست
    - تا به گیسوی تو دست ناسزایان کم رسد
    - هر دلی در حلقه‌ای در ذکر یا رب یاربست
    - کشته چاه زنخدان توام کز هر طرف
    - صدهزارش گردن جان زیر طوق غبغب است
    - شهسوار من که مه آیینه دار روی اوست
    - تاج خورشید بلندش خاک نعل مرکب است
    - تاب خوی بر عارضش بین کآفتاب گرم رو
    - در هوای آن عرق تا هست هر روزش تب است
    - من نخواهم کرد ترک لعل یار و جام می
    - زاهدان معذور داریدم که اینم مذهب است
    - اندر آن موکب که بر پشت صبا بندند زین
    - با سلیمان چون برانم من که مورم مرکبست
    - آب حیوانش ز منقار بلاغت می چکد
    - زاغ کلک من بنام ایزد چه عالی مشرب است
    - آنکه ناوک بر دل من زیر چشمی می زند
    - قوت جان حافظش در خنده زیر لب است
  32:
    - خدا چو صورت ابروی دلگشای تو بست
    - گشاد کار من اندر کرشمه های تو بست
    - هزار سرو چمن را به خاک راه نشاند
    - زمانه تا قصب زرکش قبای تو بست
    - ز کار ما و دل غنچه صد گره بگشود
    - نسیم صبح، جو دل در ره هوای تو بست
    - مرا به بند تو دوران چرخ راضی کرد
    - ولی چه سود که سررشته در رضای تو بست
    - چو نافه بر دل مسکین من گره مفکن
    - که عهد با سر زلف گره گشای تو بست
    - تو خود حیات دگر بودی ای زمان وصال
    - خطا نگر که دل امید در وفای تو بست
    - ز دست جور تو گفتم ز شهر خواهم رفت
    - به خنده گفت که حافظ برو که پای تو بست؟
  33:
    - خلوت گزیده را به تماشا چه حاجتست
    - چون کوی دوست هست به صحرا چه حاجتست
    - جانا به حاجتی که ترا هست با خدای
    - آخر دمی بپرس که ما را چه حاجتست
    -‌ ای پادشاه حسن، خدا را! بسوختیم
    - آخر سوال کن که گدا را چه حاجتست
    - ارباب حاجتیم و زبان سؤال نیست
    - در حضرت کریم، تمنّا چه حاجتست
    - محتاج قصه نیست گرت قصد خون ماست
    - چون رخت از آن تست به یغما چه حاجتست
    - جام جهان نماست ضمیر منیر دوست
    - اظهار احتیاج، خود آن جا چه حاجتست
    - آن شد که بار منّت ملّاح بر دمی
    - گوهر چو دست داد به دریا چه حاجتست
    -‌ ای مدّعی برو که مرا با تو کار نیست
    - احباب حاضرند به اعدا چه حاجتست
    -‌ ای عاشق گدا چو لب روح بخش یار
    - می داندت وظیفه، تقاضا چه حاجتست
    - حافظ تو ختم کن که هنر خود عیان شود
    - با مدّعی نزاع و محاکا چه حاجتست
  34:
    - رواق منظر چشم من آشیانه تست
    - کرم نما و فرودآ که خانه خانه تست
    - به لطف خال و خط از عارفان ربودی دل
    - لطیفه های عجب زیر دام و دانه‌ی تست
    - دلت به وصل گل ای بلبل سحر خوش باد
    - که در چمن همه گلبانگ عاشقانه‌ی تست
    - علاج ضعف دل ما به لب حوالت کن
    - که این مفرّح یاقوت در خزانه تست
    - به تن مقصّرم از دولت ملازمتت
    - ولی خلاصه جان خاک آستانه‌ی تست
    - من آن نیم که دهم نقد دل به هر شوخی
    - در خزانه به مُهرِ تو و نشانه‌ی تست
    - تو خود چه لعبتی‌ ای شهسوار شیرین کار
    - که توسنی چو فلک رام تازیانه تست
    - چه جای من که بلغزد سپهر شعبده باز
    - از این حیل که در انبانه بهانه‌ی تست
    - سرود مجلست اکنون فلک به رقص آرد
    - که شعر حافظ شیرین سخن ترانه‌ی تست
  35:
    - برو به کار خود ای واعظ این چه فریادست
    - مرا فتاد دل از ره تو را چه افتادست
    - میان او که خدا آفریده است از هیچ
    - دقیقه‌ایست که هیچ آفریده نگشادست
    - به کام تا نرساند مرا لبش چون نای
    - نصیحت همه عالم به گوش من بادست
    - گدای کوی تو از هشت خلد مستغنیست
    - اسیر عشق تو از هر دو عالم آزادست
    - اگر چه مستی عشقم خراب کرد ولی
    - اساس هستی من زان خراب آبادست
    - دلا منال ز بیداد و جور یار که یار
    - تو را نصیب همین کرد و این از آن دادست
    - برو فسانه مخوان و فسون مدم حافظ
    - کز این فسانه و افسون مرا بسی یادست
  36:
    - تا سر زلف تو در دست نسیم افتادست
    - دل سودازده از غصّه دو نیم افتادست
    - چشم جادوی تو خود عین سواد سحر است
    - لیکن این هست که این نسخه سقیم افتادست
    - در خم زلف تو آن خال سیه دانی چیست
    - نقطه دوده که در حلقه‌ی جیم افتادست
    - زلف مشکین تو در گلشن فردوس عذار
    - چیست؟ طاووس که در باغ نعیم افتادست
    - دل من در هوس بوی تو ای مونس جان
    - خاک راهی است که در دست نسیم افتادست
    - همچو گرد این تن خاکی نتواند برخاست
    - از سر کوی تو ز آنرو که عظیم افتادست
    - سایه‌ی قدّ تو بر قالبم ای عیسی دم
    - عکس روحی است که بر عظم رمیم افتادست
    - آن که جز کعبه‌ی مقامش نبد از یاد لبت
    - بر در میکده دیدم که مقیم افتادست
    - حافظ گمشده را با غمت ای یار عزیز
    - اتحّادی است که در عهد قدیم افتادست
  37:
    - بیا که قصر امل سخت سست بنیادست
    - بیار باده که بنیاد عمر بر بادست
    - غلام همّت آنم که زیر چرخ کبود
    - ز هر چه رنگ تعلّق پذیرد آزادست
    - چه گویمت که به میخانه دوش مست و خراب
    - سروش عالم غیبم چه مژده‌ها دادست
    - که ای بلند نظر شاهباز سدره نشین
    - نشیمن تو نه این کنج محنت آبادست
    - ترا ز کنگره عرش می زنند صفیر
    - ندانمت که درین دامگه چه افتادست
    - نصیحتی کنمت یاد گیر و در عمل آر
    - که این حدیث ز پیر طریقتم یادست
    - مجو درستی عهد از جهان سست نهاد
    - که این عجوز عروس هزار دامادست
    - رضا به داده بده و ز جبین گره بگشای
    - که بر من و تو در اختیار نگشادست
    - نشان عهد و وفا نیست در تبسم گل
    - بنال بلبل عاشق که جای فریادست
    - حسد چه می بری ای سست نظم بر حافظ
    - قبول خاطر و لطف سخن خدادادست
  38:
    - بی مهر رخت روز مرا نور نماندست
    - وز عمر مرا جز شب دیجور نماندست
    - هنگام وداع تو ز بس گریه که کردم
    - دور از رخ تو چشم مرا نور نماندست
    - می رفت خیال تو ز چشم من و می گفت
    - هیهات از این گوشه که معمور نماندست
    - وصل تو اجل را ز سرم دور همی داشت
    - از دولت هجر تو کنون دور نماندست
    - نزدیک شد آندم که رقیب تو بگوید
    - دور از درت این خسته رنجور نماندست
    - صبر است مرا چاره هجران تو لیکن
    - چون صبر توان کرد که مقدور نماندست
    - در هجر تو گر چشم مرا آب نماند
    - گو خون جگر ریز که معذور نماندست
    - حافظ ز غم از گریه نپرداخت به خنده
    - ماتم زده را داعیه سور نماندست
  39:
    - باغ مرا چه حاجت سرو و صنوبر است
    - شمشاد خانه پرور من از که کمتر است
    -‌ ای نازنین صنم تو چه مذهب گرفته‌ای
    - کت خون ما حلال تر از شیر مادر است
    - چون نقش غم ز دور ببینی شراب خواه
    - تشخیص کرده ایم و مداوا مقرّر است
    - از آستان پیر مغان سر چرا کشیم
    - دولت در این سرا و گشایش درین در است
    - یک قصه بیش نیست غم عشق و این عجب
    - کز هر زبان که می شنوم نامکرّر است
    - دی وعده داد وصلم و در سر شراب داشت
    - امروز تا چه گوید و بازش چه در سر است
    - در راه ما شکسته دلی می خرند و بس
    - بازار خودفروشی از آن سوی دیگر است
    - شیراز و آب رکنی و این باد خوش نسیم
    - عیبش مکن که خال رخ هفت کشور است
    - فرق است از آب خضر که ظلمات جای اوست
    - تا آب ما که منبعش الله اکبر است
    - ما آبروی فقر و قناعت نمی بریم
    - با پادشه بگوی که روزی مقدّر است
    - حافظ چه طرفه شاخ نباتیست کلک تو
    - کش میوه دلپذیرتر از شهد و شکّر است
  40:
    - المنة لله که در میکده باز است
    - زان رو که مرا بر در او روی نیاز است
    - خم‌ها همه در جوش و خروشند ز مستی
    - وان می که در آن جاست حقیقت نه مجاز است
    - از وی همه مستی و غرور است و تکبر
    - وز ما همه بیچارگی و عجز و نیاز است
    - رازی که بر غیر نگفتیم و نگوییم
    - با دوست بگوییم که او محرم راز است
    - شرح شکن زلف خم اندر خم جانان
    - کوته نتوان کرد که این قصه دراز است
    - بار دل مجنون و خم طره لیلی
    - رخساره محمود و کف پای ایاز است
    - بردوخته‌ام دیده چو باز از همه عالم
    - تا دیده من بر رخ زیبای تو باز است
    - در کعبه کوی تو هر آن کس که بیاید
    - از قبله ابروی تو در عین نماز است
    -‌ ای مجلسیان سوز دل حافظ مسکین
    - از شمع بپرسید که در سوز و گداز است
  41:
    - اگر چه باده فرح بخش و باد گل ‌بیزست
    - به بانگ چنگ مخور می که محتسب تیزست
    - صراحیی و حریفی گرت به چنگ افتد
    - به عقل نوش که ایام فتنه انگیزست
    - در آستین مرقّع پیاله پنهان کن
    - که همچو چشم صراحی زمانه خونریزست
    - زرنگ باده بشوییم خرقه‌ها در اشک
    - که موسم ورع و روزگار پرهیز است
    - مجوی عیش خوش از دور واژگون سپهر
    - که صاف این سر خم جمله دُردی آمیزست
    - سپهر برشده پرویز نی ست خون افشان
    - که ریزه‌اش سر کسری و تاج پرویزست
    - عراق و فارس گرفتی به شعر خوش حافظ
    - بیا که نوبت بغداد و وقت تبریزست
  42:
    - حال دل با تو گفتنم هوس است
    - خبر دل شنفتنم هوس است
    - طمع خام بین که قصه فاش
    - از رقیبان نهفتنم هوس است
    - شب قدری چنین عزیز و شریف
    - با تو تا روز خفتنم هوس است
    - وه که دردانه‌ای چنین نازک
    - در شب تار سفتنم هوس است
    -‌ ای صبا امشبم مدد فرمای
    - که سحرگه شکفتنم هوس است
    - از برای شرف به نوک مژه
    - خاک راه تو رفتنم هوس است
    - همچو حافظ به رغم مدعیان
    - شعر رندانه گفتنم هوس است
  43:
    - صبح بستان ذوق بخش و صحبت یاران خوشست
    - وقت گل خوش باد کز وی وقت می خواران خوشست
    - از صبا هر دم مشام جان ما خوش می‌شود
    - آری آری طیب انفاس هواداران خوشست
    - ناگشوده گل نقاب آهنگ رحلت ساز کرد
    - ناله کن بلبل که گلبانگ دل افکاران خوشست
    - مرغ شب خوان را بشارت باد کاندر راه عشق
    - دوست را با ناله‌ی شب‌های بیداران خوشست
    - نیست در بازار عالم خوش دلی ور زان که هست
    - شیوه‌ی رندی و خوش باشی عیاران خوشست
    - از زبان سوسن آزاده‌ام آمد به گوش
    - کاندرین دیر کهن کار سبکباران خوشست
    - حافظا ترک جهان گفتن طریق خوش دلیست
    - تا نپنداری که احوال جهان داران خوشست
  44:
    - کنون که بر کف گل جام باده صافست
    - به صد هزار زبان بلبلش در اوصافست
    - بخواه دفتر اشعار و راه صحرا گیر
    - چه وقت مدرسه و بحث کشف کشافست
    - فقیه مدرسه دی مست بود و فتوی داد
    - که می حرام ولی به ز مال اوقافست
    - به درد و صاف تُرا حکم نیست خوش درکش
    - که هر چه ساقی ما کرد عین الطافست
    - ببر ز خلق و ز عنقا قیاس کار بگیر
    - که صیت گوشه نشینان ز قاف تا قافست
    - حدیث مدعیان و خیال همکاران
    - همان حکایت زردوز و بوریا بافست
    - خموش حافظ و این نکته‌های چون زر سرخ
    - نگاه دار که قلّاب شهر صرّاف است
  45:
    - درین زمانه رفیقی که خالی از خللست
    - صراحی می ناب و سفینه غزلست
    - جریده رو که گذرگاه عافیت تنگست
    - پیاله گیر که عمر عزیز بی‌بدلست
    - نه من ز بی عملی در جهان ملولم و بس
    - ملالت علما هم ز علم بی عملست
    - به چشم عقل درین رهگذار پرآشوب
    - جهان و کار جهان بی‌ثبات و بی‌محلست
    - بگیر طرّه مه چهره‌ای و قصه مخوان
    - که سعد و نحس ز تاثیر زهره و زحلست
    - دلم امید فراوان به وصل روی تو داشت
    - ولی اجل به ره عمر رهزن املست
    - به هیچ دور نخواهند یافت هشیارش
    - چنین که حافظ ما مست باده ازلست
  46:
    - گل در بر و می در کف و معشوق به کامست
    - سلطان جهانم به چنین روز غلامست
    - گو شمع میارید در این جمع که امشب
    - در مجلس ما ماه رخ دوست تمامست
    - در مذهب ما باده حلال است ولیکن
    - بی روی تو ای سرو گل اندام حرامست
    - گوشم همه بر قول نی و نغمه‌ی چنگ است
    - چشمم همه بر لعل لب و گردش جامست
    - در مجلس ما عطر میامیز که ما را
    - هر لحظه ز گیسوی تو خوش بوی مشامست
    - از چاشنی قند مگو هیچ و ز شکّر
    - ز آن رو که مرا از لب شیرین تو کامست
    - تا گنج غمت در دل ویرانه مقیم است
    - همواره مرا کنج خرابات مقامست
    - از ننگ چه گویی که مرا نام ز ننگ است
    - وز نام چه پرسی که مرا ننگ ز نامست
    - میخواره و سرگشته و رندیم و نظرباز
    - وآن کس که چو ما نیست، در این شهر کدامست
    - با محتسبم عیب مگویید که او نیز
    - پیوسته چو ما در طلب عیش مدامست
    - حافظ منشین بی می و معشوق زمانی
    - کایّام گل و یاسمن و عید صیامست
  47:
    - به کوی میکده هر سالکی که ره دانست
    - دری دگر زدن اندیشه تبه دانست
    - بر آستانه میخانه هر که یافت رهی
    - ز فیض جام می اسرار خانقه دانست
    - زمانه افسر رندی نداد جز به کسی
    - که سرفرازی عالم در این کله دانست
    - هر آن که راز دو عالم ز خط ساغر خواند
    - رموز جام جم از نقش خاک ره دانست
    - ورای طاعت دیوانگان ز ما مطلب
    - که شیخ مذهب ما عاقلی گنه دانست
    - دلم ز نرگس ساقی امان نخواست به جان
    - چرا که شیوه آن ترک دل سیه دانست
    - ز جور کوکب طالع سحرگهان چشمم
    - چنان گریست که ناهید دید و مه دانست
    - خوش آن نظر که لب جام و روی ساقی را
    - هلال یک شبه و ماه چارده دانست
    - حدیث حافظ و ساغر که می‌زند پنهان
    - چه جای محتسب و شحنه پادشه دانست
    - بلندمرتبه شاهی که نه رواق سپهر
    - نمونه‌ای زَخم طاق بارگه دانست
  48:
    - صوفی از پرتو می راز نهانی دانست
    - گوهر هر کس از این لعل توانی دانست
    - قدر مجموعه‌ی گل مرغ سحر داند و بس
    - که نه هر کو ورقی خواند معانی دانست
    - عرضه کردم دو جهان بر دل کار افتاده
    - بجز از عشق تو باقی همه فانی دانست
    - آن شد اکنون که ز ابنای عوام اندیشم
    - محتسب نیز در این عیش نهانی دانست
    - لطفش آسایش ما مصلحت وقت ندید
    - ورنه از جانب ما دل نگرانی دانست
    - سنگ و گل را کند از یمن نظر لعل و عقیق
    - هر که قدر نفس باد یمانی دانست
    -‌ ای که از دفتر عقل آیت عشق آموزی
    - ترسم این نکته به تحقیق ندانی دانست
    - می بیاور که ننازد به گل باغ جهان
    - هر که غارتگری باد خزانی دانست
    - حافظ این گوهر منظوم که از طبع انگیخت
    - زاثر تربیت آصف ثانی دانست
  49:
    - روضه خُلد بَرین خلوت درویشان است
    - مایه‌ی محتشمی خدمت درویشان است
    - گنج عزلت که طلسمات عجایب دارد
    - فتح آن در نظر رحمت درویشان است
    - قصر فردوس که رضوانش به دربانی رفت
    - منظری از چمن نزهت درویشان است
    - آن چه زر می‌شود از پرتو آن قلب سیاه
    - کیمیائیست که در صحبت درویشان است
    - آنکه پیشش بنهد تاج تکبر خورشید
    - کبریائیست که در حشمت درویشان است
    - دولتی را که نباشد غم از آسیب زوال
    - بی تکلّف بشنو دولت درویشان است
    - خسروان قبله حاجات جهانند ولی
    - سببش بندگی حضرت درویشان است
    - روی مقصود که شاهان به دعا می‌طلبند
    - مظهرش آینه‌ی طلعت درویشان است
    - از کران تا به کران لشکر ظلم است پدید
    - از ازل تا به ابد فرصت درویشان است
    -‌ ای توانگر مفروش این همه نخوت که تو را
    - سر و زر در کنف همّت درویشان است
    - گنج قارون که فرو می‌شود از قهر هنوز
    - خوانده باشی که هم از غیرت درویشان است
    - حافظ ار آب حیات ازلی می‌خواهی
    - منبعش خاک در خلوت درویشان است
    - من غلام نظر آصف عهدم کو را
    - صورت خواجگی و سیرت درویشان است
  50:
    - به دام زلف تو دل مبتلای خویشتن است
    - بکش به غمزه که اینش سزای خویشتن است
    - گرت ز دست برآید مراد خاطر ما
    - به دست باش که خیری به جای خویشتن است
    - به جانت ای بت شیرین دهن که همچون شمع
    - شبان تیره مرادم فنای خویشتن است
    - چو رای عشق زدی با تو گفتم ای بلبل
    - مکن که آن گل خودرو به رای خویشتن است
    - به مشک چین و چگل نیست بوی گل محتاج
    - که نافه‌هاش ز بند قبای خویشتن است
    - مرو به خانه‌ی ارباب بی‌مروّت دهر
    - که گنج عافیتت در سرای خویشتن است
    - بسوخت حافظ و در شرط عشق بازی او
    - هنوز بر سر عهد و وفای خویشتن است
  51:
    - لعل سیراب به خون تشنه لب یار منست
    - وز پی دیدن او دادن جان کار منست
    - شرم از آن چشم سیه بادش و مژگان دراز
    - هر که دل بُردن او دید و در انکار منست
    - ساربان رخت به دروازه مبر کان سَرِ کوی
    - شاهراهی ست که منزلگه دلدار منست
    - بنده طالع خویشم که در این قحط وفا
    - غم دیرینه‌ی من یار وفادار منست
    - طبله عطر گل و زلف عبیرافشانش
    - فیض یک شمّه ز بوی خوش عطار منست
    - باغبان همچو نسیمم ز در خویش مران
    - کآب گلزار تو از اشک چو گلنار منست
    - شربت قند و گلاب از لب یارم فرمود
    - نرگس او که طبیب دل بیمار منست
    - آن که در طرز غزل نکته به حافظ آموخت
    - یار شیرین سخن نادره گفتار منست
  52:
    - روزگاریست که سودای بتان دین منست
    - غم این کار نشاط دل غمگین منست
    - دیدن روی تو را دیده‌ی جان بین باید
    - وین کجا مرتبه چشم جهان بین منست
    - یار من باش که زیب فلک و زینت دهر
    - از مه روی تو و اشک چو پروین منست
    - تا مرا عشق تو تعلیم سخن گفتن کرد
    - خلق را ورد زبان مدحت و تحسین منست
    - دولت فقر خدایا به من ارزانی دار
    - کاین کرامت سبب حشمت و تمکین منست
    - واعظ شحنه شناس این عظمت گو مفروش
    - زآن که منزلگه سلطان دل مسکین منست
    - یا رب این کعبه مقصود تماشاگه کیست
    - که مغیلان طریقش گل و نسرین منست
    - حافظ از حشمت پرویز دگر قصه مخوان
    - که لبش جرعه کش خسرو شیرین منست
  53:
    - منم که گوشه میخانه خانقاه من است
    - دعای پیر مغان ورد صبحگاه من است
    - گرم ترانه‌ی چنگ صبوح نیست چه باک
    - نوای من به سحر آه عذرخواه من است
    - ز پادشاه و گدا فارغم به حمدالله
    - کمین گدای در دوست پادشاه من است
    - غرض ز مسجد و میخانه‌ام وصال شماست
    - جز این خیال ندارم خدا گواه من است
    - مگر به تیغ اجل خیمه برکنم ور نی
    - رمیدن از در دولت نه رسم و راه من است
    - از آن زمان که بر این آستان نهادم روی
    - فراز مسند خورشید تکیه گاه من است
    - گناه اگر چه نبود اختیار ما حافظ
    - تو در طریق ادب کوش و گو گناه من است
  54:
    - ز گریه مردم چشمم نشسته در خون است
    - ببین که در طلبت حال مردمان چونست
    - به یاد لعل لب و چشم مست می گونت
    - ز جام غم می لعلی که می‌خورم خونست
    - ز مشرق سر کوی آفتاب طلعت تو
    - اگر طلوع کند طالعم همایونست
    - حکایت لب شیرین کلام فرهادست
    - شکنج طرّه لیلی مقام مجنونست
    - دلم بجو که قدت همچو سرو دلجوی است
    - سخن بگو که کلامت لطیف و موزونست
    - ز دور باده به جان راحتی رسان ساقی
    - که رنج خاطرم از جور دور گردونست
    - از آن دمی که ز چشمم برفت رودِ عزیز
    - کنار دامن من همچو رود جیحونست
    - چگونه شاد شود اندرون غمگینم
    - به اختیار که از اختیار بیرونست
    - ز بی خودی طلب یار می‌کند حافظ
    - چو مفلسی که طلبکار گنج قارونست
  55:
    - خم زلف تو دام کفر و دین است
    - ز کارستان او یک شمه این است
    - جمالت معجز حسن است لیکن
    - حدیث غمزه‌ات سحر مبین است
    - ز چشم شوخ تو جان کی توان برد
    - که دایم با کمان اندر کمین است
    - بر آن چشم سیه صد آفرین باد
    - که در عاشق کشی سحرآفرین است
    - عجب علمیست علم هیئت عشق
    - که چرخ هشتمش هفتم زمین است
    - تو پنداری که بدگو رفت و جان برد
    - حسابش با کرام الکاتبین است
    - مشو حافظ ز کید زلفش ایمن
    - که دل برد و کنون دربند دین است
  56:
    - دل سراپرده محبّت اوست
    - دیده آیینه دار طلعت اوست
    - تو و طوبی و ما و قامت یار
    - فکر هر کس به قدر همت اوست
    - گر من آلوده دامنم چه زیان
    - همه عالم گواه عصمت اوست
    - من که باشم در آن حرم که صبا
    - پرده دار حریم حرمت اوست
    - دور مجنون گذشت و نوبت ماست
    - هر کسی پنج روز نوبت اوست
    - مُلکتِ عاشقی و گنج طَرب
    - هر چه دارم ز یمن دولت اوست
    - من و دل گر فدا شدیم چه باک
    - غرض اندر میان سلامت اوست
    - فقر ظاهر مبین که حافظ را
    - سینه گنجینه محبت اوست
  57:
    - آن سیه چرده که شیرینی عالم با اوست
    - چشم میگون لب خندان دل خرم با اوست
    - گر چه شیرین دهنان پادشهانند ولی
    - او سلیمان زمان است که خاتم با اوست
    - روی خوبست و کمال هنر و دامن پاک
    - لاجرم همت پاکان دو عالم با اوست
    - خال شیرین که بر آن عارض گندم گونست
    - سِرّ آن دانه که شد رهزن آدم با اوست
    - دلبرم عزم سفر کرد خدا را، یاران
    - چه کنم با دل مجروح که مرهم با اوست
    - با که این نکته توان گفت که آن سنگین دل
    - کشت ما را و دم عیسی مریم با اوست
    - حافظ از معتقدان است گرامی دارش
    - زآن که بخشایش بس روح مکرّم با اوست
  58:
    - سر ارادت ما و آستان حضرت دوست
    - که هر چه بر سر ما می‌رود ارادت اوست
    - نظیر دوست ندیدم اگر چه از مَه و مِهر
    - نهادم آینه‌ها در مقابل رُخ دوست
    - صبا ز حال دل تنگِ ما چه شرح دهد
    - که چون شکنج ورقهای غنچه تو بر توست
    - نه من سبوکش این دیر رند سوزم و بس
    - بسا سرا که درین کارخانه خاک سبوست
    - مگر تو شانه زدی زلف عنبرافشان را
    - که باد غالیه سا گشت و خاک عنبربوست
    - نثار روی تو هر برگ گل که در چمن است
    - فدای قدّ تو هر سرو بن که بر لب جوست
    - زبان ناطقه در وصف شوق نالان است
    - چه جای کلک بریده زبان بیهده گوست
    - رُخ تو در دلم آمد مراد خواهم یافت
    - چرا که حال نکو در قفای فال نکوست
    - نه این زمان دل حافظ در آتش طلب است
    - که داغدار ازل همچو لاله خودروست
  59:
    - دارم امید عاطفتی از جانب دوست
    - کردم جنایتی و امیدم به عفو اوست
    - دانم که بگذرد ز سر جُرم من که او
    - گر چه پَری وش است ولیکن فرشته خوست
    - چندان گریستیم که هر کس که برگذشت
    - در اشک ما چو دید روان گفت کاین چه جوست
    - هیچ است آن دهان و نبینیم از و نشان
    - مویست آن میان و ندانم که آن چه موست
    - دارم عجب ز نقش خیالش که چون نرفت
    - از دیده‌ام که دم به دمش کار شست و شوست
    - بی گفت و گوی زلف تو دل را همی‌ کشد
    - با زلف دلکش تو که را روی گفت و گوست
    - عمریست تا ز زلف تو بویی شنیده‌ام
    - زآن بوی در مشام دل من هنوز بوست
    - حافظ بد است حال پریشان تو ولی
    - بر بوی زلف دوست پریشانیت نکوست
  60:
    - آن پیک نامه بر که رسید از دیار دوست
    - آورد حرز جان ز خط مشکبار دوست
    - خوش می‌دهد نشان جلال و جمال یار
    - خوش می‌کند حکایت عزّ و وقار دوست
    - دل دادمش به مژده و خجلت همی‌برم
    - زین نقد قلب خویش که کردم نثار دوست
    - شکر خدا که از مدد بخت کارساز
    - برحسب آرزوست همه کار و بار دوست
    - سیر سپهر و دور قمر را چه اختیار
    - در گردشند برحسب اختیار دوست
    - گر باد فتنه هر دو جهان را به هم زند
    - ما و چراغ چشم و ره انتظار دوست
    - کُحلُ الجواهری به من آر ای نسیم صبح
    - زآن خاک نیک بخت که شد رهگذار دوست
    - ماییم و آستانه‌ی یار و سر نیاز
    - تا خواب خوش که را بَرَد اندر کنار دوست
    - دشمن به قصد حافظ اگر دم زند چه باک
    - منّت خدای را که نیم شرمسار دوست
  61:
    - صبا اگر گذری افتدت به کشور دوست
    - بیار نفخه‌ای از گیسوی معنبر دوست
    - به جان او که به شکرانه جان برافشانم
    - اگر به سوی من آری پیامی از بر دوست
    - و گر چنانکه در آن حضرتت نباشد بار
    - برای دیده بیاور غباری از در دوست
    - من گدا و تمنّای وصل او هیهات
    - مگر به خواب به بینم خیال منظر دوست
    - دل صنوبریم، همچو بید لرزانست
    - ز حسرت قد و بالای چون صنوبر دوست
    - اگر چه دوست به چیزی نمیخرد ما را
    - به عالمی نفروشیم مویی از سر دوست
    - چه باشد ار شود از بند غم دلش آزاد
    - چو هست حافظ خوشخوان غلام و چاکر دوست
  62:
    - مرحبا ای پیک مشتاقان بده پیغام دوست
    - تا کنم جان از سر رغبت فدای نام دوست
    - واله و شیداست دائم همچو بلبل در قفس
    - طوطی طبعم ز عشق شکّر و بادام دوست
    - زلف او دامست و خالش دانه آن دام و من
    - بر امید دانه‌ای افتاده‌ام در دام دوست
    - سر ز مستی برنگیرد تا به صبح روز حشر
    - هر که چون من در ازل یک جرعه خورد از جام دوست
    - من بگفتم شمّه‌یی از شرح شوق خود ولی
    - دردسر باشد نمودن بیش از این ابرام دوست
    - گر دهد دستم کشم در دیده همچون توتیا
    - خاک راهی کان مشرّف گردد از اقدام دوست
    - میل من سوی وصال و قصد او سوی فراق
    - ترک کام خود گرفتم تا برآید کام دوست
    - حافظ اندر درد او می‌سوز و بی‌درمان بساز
    - زآن که درمانی ندارد درد بی‌آرام دوست
  63:
    - روی تو کس ندید و هزارت رقیب هست
    - در غنچه‌ای هنوز و صدت عندلیب هست
    - گر آمدم به کوی تو چندان غریب نیست
    - چون من در این دیار هزاران غریب هست
    - هر چند دورم از تو که دور از تو کس مباد
    - لیکن امید وصل تواَم عن قریب هست
    - در عشق خانقاه و خرابات فرق نیست
    - هر جا که هست پرتو روی حبیب هست
    - آنجا که کار صومعه را جلوه می‌دهند
    - ناموس دیر راهب و نام صلیب هست
    - عاشق که شد که یار به حالش نظر نکرد
    -‌ ای خواجه درد نیست وگرنه طبیب هست
    - فریاد حافظ این همه آخر به هرزه نیست
    - هم قصّه‌‌ای غریب و حدیثی عجیب هست
  64:
    - اگر چه عرض ادب پیش یار بی‌ادبی ست
    - زبان خموش ولیکن دهان پر از عربی ست
    - پری نهفته رخ و دیو در کرشمه حسن
    - بسوخت عقل ز حیرت که این چه بوالعجبی ست
    - در این چمن گل بی خار کس نچید آری
    - چراغ مصطفوی با شرار بولهبی ست
    - سبب مپرس که چرخ از چه سفله پرور شد
    - که کام بخشی او را بهانه بی سببی ست
    - به نیم جو نخرم طاق خانقاه و رباط
    - مرا که مصطبه ایوان و پای خم طنبی ست
    - جمال دختر رز نور چشم ماست مگر
    - که در نقاب زُجاجی و پرده عنبی ست
    - دوای درد خود اکنون از آن مفرّح جوی
    - که در صراحی چینی و شیشه‌ی حلبی ست
    - هزار عقل و ادب داشتم من ای خواجه
    - کنون که مست خرابم صلاح بی‌ادبی ست
    - بیار می که چو حافظ مدامم استظهار
    - به گریه‌ی سحری و نیاز نیم شبی ست
  65:
    - خوشتر ز عیش و صحبت و باغ و بهار چیست
    - ساقی کجاست گو سبب انتظار چیست
    - هر وقت خوش که دست دهد مغتنم شمار
    - کس را وقوف نیست که انجام کار چیست
    - پیوند عمر بسته به مویی ست هوش دار
    - غمخوار خویش باش غم روزگار چیست
    - معنی آب زندگی و روضه‌ی ارم
    - جز طرف جویبار و می خوشگوار چیست
    - مستور و مست هر دو چو از یک قبیله‌اند
    - ما دل به عشوه‌ای که دهیم اختیار چیست
    - راز درون پرده چه داند فلک خموش
    -‌ ای مدّعی نزاع تو با پرده دار چیست
    - سهو و خطای بنده گرش هست اعتبار
    - معنی عفو و رحمت آمرزگار چیست
    - زاهد شراب کوثر و حافظ پیاله خواست
    - تا در میانه خواسته کردگار چیست
  66:
    - بنال بلبل اگر با مَنَت سَر یاریست
    - که ما دو عاشق زاریم و کار ما زاریست
    - در آن زمین که نسیمی وزد ز طرّه دوست
    - چه جای دَم زدنِ نافه‌های تاتاریست
    - بیار باده که رنگین کنیم جامه زرق
    - که مستِ جام غروریم و نام هشیاریست
    - خیال زلفِ تو پختن نه کار خامان است
    - که زیر سلسله رفتن طریق عیّاریست
    - لطیفه‌‌ای است نهانی که عشق از آن خیزد
    - که نام آن نه لب لعل و خطّ زنگاریست
    - جمالِ شخص نه چشم است و زلف و عارض و خال
    - هزار نکته در این کار و بار دلداریست
    - مجرّدان طریقت به نیم جو نخرند
    - قبای اطلس آنکس که از هنر عاریست
    - بر آستان تو مشکل توان رسید آری
    - عروج بر فلک سروری به دشواریست
    - سحر کرشمه چشمت به خواب می‌دیدم
    - زهی مراتب خوابی که به ز بیداریست
    - دلش به ناله میازار و ختم کن حافظ
    - که رستگاری جاوید در کم آزاریست
  67:
    - یارب این شمع دل افروز زکاشانه کیست
    - جان ما سوخت بپرسید که جانانه کیست
    - حالیا خانه بر اندازِ دل و دین من است
    - تا در آغوش که می خسبد و همخانه کیست
    - باده لعل لبش کز لب من دور مباد
    - راحِ روحِ که و پیمان دِهِ پیمانه کیست
    - دولت صحبت آن شمع سعادت پرتو
    - باز پرسید خدا را که به پروانه کیست
    - می دهد هر کسش افسونی و معلوم نشد
    - که دل نازک او مایل افسانه کیست
    - یارب آن شاه وشِ ماهرخِ زهره جبین
    - دُرّ یکتای که و گوهر یکدانه کیست
    - گفتم آه از دل دیوانه حافظ بی تو
    - زیر لب خنده زنان گفت که دیوانه کیست
  68:
    - ماهم این هفته شُد از شهر و به چشمم سالیست
    - حال هجران تو چه دانی که چه مشکل حالیست
    - مردم دیده ز لطف رخ او در رخ او
    - عکس خود دید گمان برد که مشکین خالیست
    - می‌چکد شیر هنوز از لب همچون شکرش
    - گر چه در شیوه گری هر مژه‌اش قتّالیست
    -‌ ای که انگشت نمایی به کرم در همه شهر
    - وه که در کار غریبان عجبت اهمالیست
    - بعد از اینم نبوَد شائبه در جوهر فرد
    - که دهان تو درین نکته خوش استدلالیست
    - مژده دادند که بر ما گذری خواهی کرد
    - نیّت خیر مگردان که مبارک فالیست
    - کوهِ اندوهِ فراقت به چه حیلت بِکَشد
    - حافظ خسته که از ناله تنش چون نالیست
  69:
    - کس نیست که افتاده‌ی آن زلف دوتا نیست
    - در رهگذر کیست که این دام بلا نیست
    - چون چشم تو دل می‌برد از گوشه نشینان
    - دنبال تو بودن گنه از جانب ما نیست
    - روی تو مگر آینه‌ی لطف الهی ست
    - حقا که چنین است و درین روی و ریا نیست
    - زاهد دهدم پند ز روی تو، زهی روی
    - هیچش ز خدا شرم و ز روی تو حیا نیست
    - گفتن بر خورشید که من چشمه نورم
    - دانند بزرگان که سزاوار سها نیست
    - از بهر خدا زلف مپیرای که ما را
    - شب نیست که صد عربده با باد صبا نیست
    - بازآی که بی روی تو ای شمع دل افروز
    - در بزم حریفان اثر نور و صفا نیست
    - تیمار غریبان سبب ذکر جمیل است
    - جانا مگر این قاعده در شهر شما نیست
    - دی می‌شد و گفتم صنما عهد به جای آر
    - گفتا غلطی خواجه در این عهد و وفا نیست
    - گر پیر مغان مرشد من شد چه تفاوت
    - در هیچ سری نیست که سِرّی ز خدا نیست
    - عاشق چه کند گر نکشد بار ملامت
    - با هیچ دلاور سپر تیر قضا نیست
    - در صومعه زاهِد و در خلوت حافظ
    - جز گوشه ابروی تو محراب دعا نیست
  70:
    - مردُمِ دیده ما جُز به رُخَت ناظر نیست
    - دلِ سرگشته‌ی ما غیر تو را ذاکر نیست
    - اشکم اِحرامِ طوافِ حَرَمت می‌بندد
    - گر چه از خونِ دل ریش دمی طاهر نیست
    - بسته‌ی دامِ قفس باد چو مرغ وحشی
    - طایر سِدرَه اگر در طلَبت طایر نیست
    - عاشق مُفلِس اگر قلبِ دلت کرد نثار
    - مکنش عیب که بر نقدِ روان قادر نیست
    - عاقبت دست بدان سرو بلندش برسد
    - هر که را در طلبَت همّت او قاصر نیست
    - از روانبخشی عیسی نزنم پیشِ تو دَم
    - زانکه در روح فزایی چو لبت ماهر نیست
    - من که در آتش سودای تو آهی نزنم
    - کی توان گفت که بر داغ، دلم صابر نیست
    - روز اول که سر زلف تو دیدم گفتم
    - که پریشانی این سلسله را آخر نیست
    - سر پیوند تو تنها نه دل حافظ راست
    - «کیست آن کِش سر پیوند تو در خاطر نیست»*
  71:
    - زاهد ظاهرپرست از حال ما آگاه نیست
    - در حقّ ما هر چه گوید جای هیچ اکراه نیست
    - در طریقت هر چه پیش سالک آید خیر اوست
    - بر صراط مستقیم ای دل کسی گمراه نیست
    - تا چه بازی رخ نماید بیدقی خواهیم راند
    - عرصه‌ی شطرنج رندان را مجال شاه نیست
    - چیست این سقف بلند ساده بسیارنقش
    - زین معمّا هیچ دانا در جهان آگاه نیست
    - این چه استغناست یا رب وین چه قادر حکمت است
    - کاین همه زخم نهان هست و مجال آه نیست
    - صاحب دیوان ما گویی نمی‌داند حساب
    - کاندر این طغرا نشان حسبه لله نیست
    - هر که خواهد گو بیا و هر چه خواهد گو بگو
    - کبر و ناز و حاجب و دربان درین درگاه نیست
    - بر در میخانه رفتن کار یکرنگان بود
    - خودفروشان را به کوی می فروشان راه نیست
    - هر چه هست از قامت ناساز بی اندام ماست
    - ورنه تشریف تو بر بالای کس کوتاه نیست
    - بنده‌ی پیر خراباتم که لطفش دایم است
    - ورنه لطف شیخ و زاهد گاه هست و گاه نیست
    - حافظ ار بر صدر ننشیند ز عالی مشربی ست
    - عاشق دردی کش اندر بند مال و جاه نیست
  72:
    - بحریست بحر عشق که هیچش کناره نیست
    - آن جا جز آنکه جان بسپارند چاره نیست
    - هر گه که دل به عشق دهی خوش دمی بوَد
    - در کار خیر حاجت هیچ استخاره نیست
    - ما را به منع عقل مترسان و می بیار
    - کان شحنه در ولایت ما هیچ کاره نیست
    - از چشم خود بپرس که ما را که می‌کشد
    - جانا گناه طالع و جرم ستاره نیست
    - او را به چشم پاک توان دید چون هلال
    - هر دیده جای جلوه آن ماه پاره نیست
    - فرصت شمر طریقه رندی که این نشان
    - چون راه گنج بر همه کس آشکاره نیست
    - نگرفت در تو گریه حافظ، به هیچ رو
    - حیران آن دلم که کم از سنگ خاره نیست
  73:
    - روشن از پرتو رویت نظری نیست که نیست
    - منّت خاک درت بر بصری نیست که نیست
    - ناظر روی تو صاحب نظرانند آری
    - سِرّ گیسوی تو در هیچ سری نیست که نیست
    - اشک غمّازِ من ار سرخ برآمد چه عجب
    - خجل از کرده‌ی خود پرده دری نیست که نیست
    - تا به دامن ننشیند ز نسیمت گردی
    - سیل خیز از نظرم رهگذری نیست که نیست
    - تا دم از شام سر زلف تو هر جا نزند
    - با صبا گفت و شنیدم سحری نیست که نیست
    - من از این طالع شوریده به رنجم، ور نی
    - بهره مند از سر کویت دگری نیست که نیست
    - از حیای لب شیرین تو ای چشمه نوش
    - غرق آب و عرق اکنون شکری نیست که نیست
    - مصلحت نیست که از پرده برون افتد راز
    - ورنه در مجلس رندان خبری نیست که نیست
    - شیر در بادیه عشق تو روباه شود
    - آه ازین راه که در وی خطری نیست که نیست
    - آب چشمم که برو منّتِ خاک درِ تست
    - زیر صد منّت او خاک دری نیست که نیست
    - از وجود اینقدرم نام و نشان هست که هست
    - ورنه از ضعف در آنجا اثری نیست که نیست
    - غیر از این نکته که حافظ ز تو ناخشنودست
    - در سراپای وجودت هنری نیست که نیست
  74:
    - حاصل کارگه کون و مکان این همه نیست
    - باده پیش آر که اسباب جهان این همه نیست
    - از دل و جان شرف صحبت جانان غَرَض است
    - همه آن است وگرنه دل و جان این همه نیست
    - منّت سدره و طوبی ز پی سایه مکش
    - که چو خوش بنگری، ای سرو روان این همه نیست
    - دولت آن است که بی خون دل آید به کنار
    - ورنه با سعی و عمل، باغ جنان این همه نیست
    - پنج روزی که درین مرحله مهلت داری
    - خوش بیاسای زمانی که زمان این همه نیست
    - بر لب بحر فنا منتظریم ای ساقی
    - فرصتی دان که ز لب تا به دهان این همه نیست
    - زاهد ایمن مشو از بازی غیرت، زنهار
    - که ره از صومعه تا دیر مغان این همه نیست
    - دردمندی من سوخته‌ی زار و نزار
    - ظاهراً حاجت تقریر و بیان این همه نیست
    - نام حافظ رقم نیک پذیرفت ولی
    - پیش رندان، رقم سود و زیان این همه نیست
  75:
    - خواب آن نرگس فتان تو بی چیزی نیست
    - تاب آن زلف پریشان تو بی چیزی نیست
    - از لبت شیر روان بود که من می‌گفتم
    - این شکر گرد نمکدان تو بی چیزی نیست
    - جان درازی تو بادا که یقین می‌دانم
    - در کمان ناوک مژگان تو بی چیزی نیست
    - مبتلایی به غم محنت و اندوه فراق
    -‌ ای دل این ناله و افغان تو بی چیزی نیست
    - دوش باد از سر کویش به گلستان بگذشت
    -‌ ای گل این چاک گریبان تو بی چیزی نیست
    - درد عشق ار چه دل از خلق نهان می‌دارد
    - حافظ این دیده گریان تو بی چیزی نیست
  76:
    - جز آستان توام در جهان پناهی نیست
    - سَر مرا به جز این در، حواله گاهی نیست
    - عدو چو تیغ کَشَد، من سپر بیندازم
    - که تیغ ما بجز از ناله‌‌ای و آهی نیست
    - چرا ز کوی خرابات روی برتابم
    - کزین به اَم به جهان هیچ رسم و راهی نیست
    - زمانه گر بزند آتشم به خرمن عمر
    - بگو بسوز که بر من به برگ کاهی نیست
    - غلام نرگس جمّاش آن سهی سروم
    - که از شراب غرورش به کس نگاهی نیست
    - مباش در پی آزار و هر چه خواهی کن
    - که در شریعت ما غیر از این گناهی نیست
    - عنان کشیده رو ای پادشاه کشور حسن
    - که نیست بر سر راهی که دادخواهی نیست
    - عقاب جور گشاده ست بال بر همه شهر
    - کمان گوشه نشینی و تیر آهی نیست
    - چنین که از همه سو دام راه می‌بینم
    - به از حمایت زلفش مرا پناهی نیست
    - خزینه دل حافظ به زلف و خال مده
    - که کارهای چنین حدّ هر سیاهی نیست
  77:
    - بلبلی برگِ گلی خوش رنگ درِ منقار داشت
    - وَندران برگ و نوا خوش ناله‌های زار داشت
    - گفتمش در عین وصل این ناله و فریاد چیست
    - گفت ما را جلوه معشوق در این کار داشت
    - یار اگر ننشست با ما نیست جای اعتراض
    - پادشاهی کامران بود از گدایان عار داشت
    - در نمی‌گیرد نیاز و ناز ما با حُسن دوست
    - خُرّم آن کز نازنینان بخت برخوردار داشت
    - خیز تا بر کلک آن نقّاش جان افشان کنیم
    - کاین همه نقش عجب در گردش پرگار داشت
    - گر مرید راهِ عشقی فکر بدنامی مکن
    - شیخ صنعان خرقه رهنِ خانه خمّار داشت
    - وقت آن شیرین قلندر خوش که در اطوار سیر
    - ذکر تسبیح مَلک در حلقه زُنّار داشت
    - چشم حافظ زیر بام قصر آن حوری سرشت
    - شیوه‌ی جنّات تَجری تَحتِها الانهار داشت
  78:
    - دیدی که یار جز سر جور و ستم نداشت
    - بشکست عهد و از غم ما هیچ غم نداشت
    - یا رب مگیرش اَر چه دل چون کبوترم
    - افکند و کُشت و عزّت صید حَرم نداشت
    - بر من جفا ز بخت من آمد وگرنه یار
    - حاشا که رسم لطف و طریق کَرَم نداشت
    - با این همه هر آن که نه خواری کشید از او
    - هر جا که رفت هیچ کسش محترم نداشت
    - ساقی بیار باده و با مدّعی بگوی
    - انکار ما مکن که چنین جام، جم نداشت
    - هر راه رو که ره به حریم دَرش نبرد
    - مسکین برید وادی و رَه در حرم نداشت
    - حافظ ببر تو گویِ فصاحت که مدّعی
    - هیچش هنر نبود و خبر نیز هم نداشت
  79:
    - کنون که می‌دمد از بوستان نسیم بهشت
    - من و شراب فرح بخش و یار حور سرشت
    - گدا چرا نزند لاف سلطنت امروز
    - که خیمه سایه‌ی ابرست و بزمگه لبِ کشت
    - چمن به رَمز، در اردیبهشت می‌گوید
    - نه عارف است که نسیه خرید و نقد بهشت
    - به می عمارت دل کن که این جهان خراب
    - بر آن سرست که از خاک ما بسازد خشت
    - وفا مجوی ز دشمن که پرتوی ندهد
    - چو شمع صومعه افروزی از چراغ کنشت
    - مکن به نامه سیاهی ملامت من مست
    - که آگهست که تقدیر بر سرش چه نوشت
    - قدم دریغ مدار از جنازه حافظ
    - که گر چه غرق گناهست می‌رود به بهشت
  80:
    - عیب رندان مکُن ای زاهد پاکیزه سرشت
    - که گناه دگران بر تو نخواهند نوشت
    - من اگر نیکم و گر بد تو برو خود را باش
    - هر کسی آن دِرَوَد عاقبت کار که کشت
    - همه کس طالب یارند چه هشیار و چه مست
    - همه جا خانه‌ی عشق است چه مسجد چه کنشت
    - سر تسلیم من و خشت در میکده‌ها
    - مُدّعی گر نکُند فهم سخن گو سر و خِشت
    - ناامیدم مکُن از سابقه‌ی لطف ازل
    - تو چه دانی که پس پرده که خوبست و که زشت
    - نه من از خلوتِ تقوی به در افتادم و بس
    - پدرم نیز بهشت ابد از دست بهشت
    - حافظا روز اجل گر به کف آری جامی
    - یک سر از کوی خرابات برندت به بهشت
  81:
    - صبحدم مرغ چمن با گلِ نوخاسته گفت
    - ناز کم کن که در این باغ بسی چون تو شکفت
    - گل بخندید که از راست نرنجیم ولی
    - هیچ عاشق سخن سخت به معشوق نگفت
    - گر طمع داری از آن جام مُرصّع می لعل
    -‌ ای بسا دُر که به نوک مژه‌ات باید سُفت
    - تا ابد بُوی محبّت به مشامش نرسد
    - هر که خاکِ در میخانه برخساره نرفت
    - در گلستان ارَم دوش چو از لطف هوا
    - زلف سنبل به نسیم سحری می‌آشفت
    - گفتم ای مسند جم جام جهان بینت کو
    - گفت افسوس که آن دولت بیدار بخفت
    - سخن عشق نه آن است که آید به زبان
    - ساقیا می ده و کوتاه کن این گفت و شنفت
    - اشک حافظ خرد و صبر به دریا انداخت
    - چه کند سوز غم عشق نیارست نهفت
  82:
    - آن تُرکِ پری چهره که دوش از بر ما رفت
    - آیا چه خطا دید که از راه خطا رفت
    - تا رفت مرا از نظر آن نور جهان بین
    - کس واقف ما نیست که از دیده چِها رفت
    - بر شمع نرفت از گذر آتش دل دوش
    - آن دود که از سوز جگر بر سر ما رفت
    - دور از رخ او دَم به دَم از چشمه چشمم
    - سیلاب سرشک آمد و طوفان بلا رفت
    - از پای فتادیم چو آمد غم هجران
    - در درد بمردیم چو از دست دوا رفت
    - دل گفت وصالش به دعا باز توان یافت
    - عمریست که عمرم همه در کار دعا رفت
    - احرام چه بندیم چو آن قبله نه این جاست
    - در سعی چه کوشیم چو از مَروَه صفا رفت
    - دی گفت طبیب از سر حسرت چو مرا دید
    - هیهات که رنج تو ز قانون شفا رفت
    -‌ ای دوست به پرسیدن حافظ قدمی نه
    - زان پیش که گویند که از دارِ فنا رفت
  83:
    - گر ز دست زُلف مشکینت خطایی رفت رفت
    - ور ز هندوی شما بر ما جفایی رفت رفت
    - برق عشق اَر خرمن پشمینه پوشی سوخت سوخت
    - جور شاه کامران گر بر گدایی رفت رفت
    - گر دلی از غمزه‌ی دلدار باری بُرد بُرد
    - وَر میان جان و جانان ماجرایی رفت رفت
    - از سخن چینان ملالت‌ها پدید آمد ولی
    - چون میان هم نشینان ناسزایی رفت رفت
    - در طریقت رنجشِ خاطِر نباشد مِی بیار
    - هر کدورت را که بینی چون صفایی رفت رفت
    - عشق بازی را تحمُّل باید ای دل، پای دار
    - گر ملالی بود، بود و گر خطایی رفت رفت
    - عیب حافظ گو مگو واعظ، که رفت از خانقاه
    - پای آزادی چه بندی گر به جایی رفت رفت
  84:
    - ساقی بیا که یار ز رخ پرده بر گرفت
    - کار چراغ خلوتیان باز در گرفت
    - آن شمع سرگرفته دگر چهره برفروخت
    - وین پیر سالخورده جوانی ز سر گرفت
    - آن عشوه دادِ عشق که مُفتی ز رَه برفت
    - وآن لُطف کرد دوست که دشمن حذر گرفت
    - زنهار از آن عبارت شیرین دل فریب
    - گویی که پسته تو سُخن در شکر گرفت
    - بارِ غمی که خاطِر ما خسته کرده بود
    - عیسی دمی خدا بفرستاد و بر گرفت
    - هر حوروَش که بر مه و خور حُسن می‌فروخت
    - چون تو درآمدی پی کاری دگر گرفت
    - زین قصّه هفت گُنبد افلاک پُرصداست
    - کوته نظر نگر که سخن مختصر گرفت
    - حافظ تو این دعا ز که آموختی که یار
    - تعویذ کرد شعر تو را و به زر گرفت
  85:
    - شربتی از لب لعلش نچشیدیم و برفت
    - روی مه پیکر او سیر ندیدیم و برفت
    - گویی از صحبت ما نیک به تنگ آمده بود
    - بار بر بَست و به گردش نرسیدیم و برفت
    - بس که ما فاتحه و حرز یمانی خواندیم
    - وَز پی اش سورهِ اخلاص دمیدیم و برفت
    - عشوه می داد که از کوی ارادت نروم
    - دیدی آخر که چسان عشوه خریدیم و برفت
    - شد چمان در چمن حسن و لطافت لیکن
    - در گلستان وصالش نچمیدیم و برفت
    - همچو حافظ همه شب ناله و زاری کردیم
    - کای دریغا به وداعش نرسیدیم و برفت
  86:
    - ساقی بیار باده که ماه صیام رفت
    - دردِه قدح که موسِم ناموس و نام رفت
    - وقت عزیز رفت بیا تا قضا کنیم
    - عمری که بی حضور صُراحی و جام رفت
    - در تاب توبه چند توان سوخت همچو عود
    - مِی ده که عُمر در سَرِ سودای خام رفت
    - مستم کن آنچنان که ندانم ز بیخودی
    - در عرصه‌ی خیال که آمد کدام رفت
    - بر بویِ آنکه جُرعه‌ی جامت به ما رسد
    - در مصطبه دعای تو هر صبح و شام رفت
    - دل را که مرده بود حیاتی به جان رسید
    - تا بویی از نسیم می‌اش دَر مشام رفت
    - زاهد غرور داشت سلامت نبُرد راه
    - رند از رهِ نیاز به دارُالسّلام رفت
    - نقدِ دلی که بود مرا صرفِ باده شُد
    - قلب سیاه بود از آن در حرام رفت
    - دیگر مکُن نصیحت حافظ که رَه نیافت
    - گم گشته‌ای که باده‌ی نابش به کام رفت
  87:
    - حُسنَت به اتّفاقِ ملاحت جهان گرفت
    - آری به اتّفاق جهان می‌توان گرفت
    - افشای راز خلوتیان خواست کرد شمع
    - شُکر خدا که سرِّ دلش در زبان گرفت
    - زین آتشِ نهفته که در سینه‌ی من است
    - خورشید شعله‌‌ای ست که در آسمان گرفت
    - می‌خواست گل که دَم زند از رنگ و بویِ دوست
    - از غیرتِ صبا نفسش در دهان گرفت
    - آسوده بر کنار چو پرگار می‌شدم
    - دوران چو نقطه عاقبتم در میان گرفت
    - آن روز شوق ساغرِ می خرمنم بسوخت
    - کاتش ز عکس عارض ساقی در آن گرفت
    - خواهم شدن به کوی مُغان آستین فشان
    - زین فتنه‌ها که دامنِ آخر زمان گرفت
    - می خور که هر که آخر کار جهان بدید
    - از غم سبُک برآمد و رطل گران گرفت
    - بر برگِ گل به خونِ شقایق نوشته‌اند
    - کان کس که پخته شد می چُون ارغوان گرفت
    - حافظ چو آب لطف ز نظمِ تو می‌چکد
    - حاسد چگونه نکته تواند بر آن گرفت
  88:
    - شنیده‌ام سُخنی خوش که پیر کنعان گُفت
    - فراقِ یار نه آن می‌کند که بتوان گفت
    - حدیث هول قیامت که گفت واعظ شهر
    - کنایتی ست که از روزگار هجران گفت
    - نشان یار سَفرکرده از که پرسم باز
    - که هر چه گفت بَریدِ صبا پریشان گفت
    - فُغان که آن مَهِ نامهربانِ دشمن دوست
    - به ترکِ صحبت یاران خود چه آسان گفت
    - من و مقام رضا بعد از این و شکر رقیب
    - که دل به درد تو خو کرد و ترکِ درمان گفت
    - غم کُهن به مِی سالخورده دفع کنید
    - که تُخم خوشدلی این است و پیر دهقان گفت
    - گِره به باد مزن گر چه بر مُراد وَزَد
    - که این سخن به مثل باد با سلیمان گفت
    - به مهلتی که سپهرت دهد ز راه مرو
    - ترا که گفت که این زال ترک دستان گفت
    - مزن ز چون و چرا دَم که بنده مُقبل
    - قبول کرد به جان هر سخن که جانان گفت
    - که گفت حافظ از اندیشه تو آمد باز
    - من این نگفته‌ام آن کس که گفت بهتان گفت
  89:
    - یا رَب سببی ساز که یارم به سلامت
    - باز آید و برهاندم از بندِ ملامت
    - خاک رَه آن یار سفرکرده بیارید
    - تا چشم جهان بین کُنَمش جای اقامت
    - فریاد که از شش جهتم راه ببستند
    - آن خال و خط و زلف و رخ و عارض و قامت
    - امروز که در دست توام مرحمتی کن
    - فردا که شوم خاک چه سود اشک ندامت
    -‌ ای آنکه به تقریر و بیان دم زنی از عشق
    - ما با تو نداریم سخن، خیر و سلامت
    - درویش مکن ناله ز شمشیر احبّا
    - کاین طایفه از کشته ستانند غرامت
    - در خرقه زن آتش که خمِ ابروی ساقی
    - بر می‌شکند گوشه‌ی محراب امامت
    - حاشا که من از جور و جفای تو بنالم
    - بیدادِ لطیفان همه لطف است و کرامت
    - کوته نکند بحث سر زُلف تو حافظ
    - پیوسته شد این سلسله تا روز قیامت
  90:
    -‌ ای هُدهُد صبا به سبا می‌فرستمت
    - بنگر که از کجا به کجا می‌فرستمت
    - حیف است طایری چو تو در خاکدان غم
    - زین جا به آشیان وفا می‌فرستمت
    - در راهِ عشق مرحله قُرب و بُعد نیست
    - می‌بینمت عیان و دعا می‌فرستمت
    - هر صبح و شام قافله‌‌ای از دعای خیر
    - در صحبت شمال و صبا می‌فرستمت
    - تا لشکر غمت نکند مُلک دل خراب
    - جان عزیز خود به نوا می‌فرستمت
    -‌ ای غایب از نظر که شدی همنشین دل
    - می‌گویمت دعا و ثنا می‌فرستمت
    - در روی خود تفرُّج صنع خدای کن
    - کایینه خدای نما می‌فرستمت
    - تا مطربان ز شوق منت آگهی دهند
    - قول و غزل به ساز و نوا می‌فرستمت
    - ساقی بیا که هاتف غیبم به مژده گفت
    - با درد صبر کن که دوا می‌فرستمت
    - حافظ سرود مجلس ما ذکر خیر تُست
    - بشتاب هان که اسب و قبا می‌فرستمت
  91:
    -‌ ای غایب از نظر به خدا می‌سپارمت
    - جانم بسوختی و به دل دوست دارمت
    - تا دامن کفن نکشم زیر پای خاک
    - باور مکن که دست ز دامن بدارمت
    - محراب ابرویت بنما تا سحرگهی
    - دست دعا برآرم و در گردن آرمت
    - گر بایدم شدن سوی هاروتِ بابلی
    - صد گونه جادویی بکنم تا بیارمت
    - خواهم که پیش میرمت ای بی‌وفا طبیب
    - بیمار بازپرس که در انتظارمت
    - صد جوی آب بسته‌ام از دیده بر کنار
    - بر بوی تُخمِ مهر که در دل بکارمت
    - بارم ده از کَرَم سوی خود تا به سوز دل
    - در پای دَم به دَم گُهر از دیده بارمت
    - حافظ شراب و شاهد و رندی نه وضع تُست
    - فی الجُمله می‌کنی و فرو می‌گذارمت
  92:
    - میر من خوش می‌روی کاندر سر و پا میرمت
    - خوش خرامان شو که پیش قد رعنا میرمت
    - گفته بودی کی بمیری پیش من تعجیل چیست
    - خوش تقاضا می‌کنی پیش تقاضا میرمت
    - عاشق و مخمور و مهجورم بت ساقی کجاست
    - گو که بخرامد که پیش سروبالا میرمت
    - آن که عمری شد که تا بیمارم از سودای او
    - گو نگاهی کن که پیش چشم شهلا میرمت
    - گفته‌ای لعل لبم هم درد بخشد هم دوا
    - گاه پیش درد و گه پیش مداوا میرمت
    - خوش خرامان می‌روی چشم بد از روی تو دور
    - دارم اندر سر خیال آن که در پا میرمت
    - گر چه جای حافظ اندر خلوت وصل تو نیست
    -‌ ای همه جای تو خوش پیش همه جا میرمت
  93:
    - چه لطف بود که ناگاه رشحهِ قلمت
    - حقوق خدمت ما عرضه کرد بر کرمت
    - به نوک خامه رقم کرده‌‌ای سلام مرا
    - که کارخانه دوران مباد بی رقمت
    - نگویم از من بیدل به سهو کردی یاد
    - که در حساب خرد نیست سهو بر قلمت
    - مرا ذلیل مگردان به شکر این توفیق
    - که داشت دولت سَرمد عزیز و محترمت
    - بیا که با سَر زُلفت قرار خواهم کرد
    - که گر سرم برود بر ندارم از قدمت
    - ز حال ما دلت آگه شود ولی وقتی
    - که لاله بر دمد از خاک کُشتگان غمت
    - صبا ز زُلف تو با هر گلی حدیثی راند
    - رقیب کی رَهِ غمّاز داد در حرمت
    - روانِ تشنه ما را به جرعه‌‌ای دریاب
    - چو می‌دهند زلال خِضرِ ز جام جمت
    - همیشه وقت تو، ای عیسی صبا خوش باد
    - که جان حافظ دل خسته زنده شد به دمت
  94:
    - زان یارِ دلنوازم شکریست با شکایت
    - گر نکته دانِ عشقی، خوش بشنو این حکایت
    - بی مزد بود و منّت هر خدمتی که کردم
    - یا رب مباد کس را مخدوم بی عنایت
    - رندان تشنه لب را جامی نمی‌دهد کس
    - گویی ولی شناسان رفتند از این ولایت
    - در زلف چون کمندش ای دل مپیچ کانجا
    - سرها بریده بینی بی جرم و بی جنایت
    - چشمت به غمزه ما را خون خورد و می‌پسندی
    - جانا روا نباشد خون ریز را حمایت
    - در این شب سیاهم گم گشت راه مقصود
    - از گوشه‌ای برون آی ای کوکب هدایت
    - از هر طرف که رفتم جز وحشتم نیفزود
    - زنهار از این بیابان وین راه بی‌نهایت
    - این راه را نهایت صورت کجا توان بست
    - کِش صد هزار منزل بیش است در بدایت
    - هر چند بُردی آبم روی از درت نتابم
    - جور از حبیب خوش تر کز مدّعی رعایت
    - عشقت رسد به فریاد گر خود به سان حافظ
    - قرآن ز بَر بخوانی در چارده روایت
  95:
    - مدامم مست می‌دارد نسیم جعد گیسویت
    - خرابم می‌کند هر دم فریب چشم جادویت
    - پس از چندین شکیبایی شبی یا رب توان دیدن
    - که شمع دیده افروزیم در محراب ابرویت
    - سواد لوح بینش را عزیز از بهر آن دارم
    - که جان را نسخه‌ای باشد ز نقش خال هندویت
    - تو گر خواهی که جاویدان جهان یک سر بیارایی
    - صبا را گو که بردارد زمانی برقع از رویت
    - و گر رسم فنا خواهی که از عالم براندازی
    - بیفشان تا فرو ریزد هزاران جان ز هر مویت
    - من و باد صبا مسکین دو سرگردان بی‌حاصل
    - من از افسون چشمت مست و او از بوی گیسویت
    - زهی همّت که حافظ راست کز دنیا و از عقبا
    - نیاید هیچ در چشمش بجز خاک سر کویت
  96:
    - درد ما را نیست درمان الغیاث
    - هجر ما را نیست پایان الغیاث
    - دین و دل بردند و قصد جان کنند
    - الغیاث از جور خوبان الغیاث
    - در بهای بوسه‌ای جانی طلب
    - می‌کنند این دلستانان الغیاث
    - خون ما خوردند این کافردلان
    -‌ ای مسلمانان چه درمان الغیاث
    - همچو حافظ روز و شب بی خویشتن
    - گشته‌ام سوزان و گریان الغیاث
  97:
    - تویی که بر سر خوبان کشوری چون تاج
    - سزد اگر همه دلبران دهندت باج
    - دو چشم شوخ تو برهم زده خطا و حبش
    - به چین زلف تو ماچین و هند داده خراج
    - بیاض روی تو روشن چو عارض رخ روز
    - سواد زلف سیاه تو هست ظلمت داج
    - دهان شهد تو داده رواج آب خضر
    - لب چو قند تو برد از نبات مصر رواج
    - از این مرض به حقیقت شفا نخواهم یافت
    - که از تو درد دل ای جان نمی‌رسد به علاج
    - چرا همی‌شکنی جان من ز سنگ دلی
    - دل ضعیف که باشد به نازکی چو زجاج
    - لب تو خضر و دهان تو آب حیوان است
    - قد تو سرو و میان موی و بر به هیئت عاج
    - فتاد در دل حافظ هوای چون تو شهی
    - کمینه ذره خاک در تو بودی کاج
  98:
    - اگر به مذهب تو خون عاشق است مباح
    - صلاح ما همه آن است کان تو راست صلاح
    - سواد زلف سیاه تو جاعل الظلمات
    - بیاض روی چو ماه تو فالق الاصباح
    - ز چین زلف کمندت کسی نیافت خلاص
    - از آن کمانچه ابرو و تیر چشم نجاح
    - ز دیده‌ام شده یک چشمه در کنار روان
    - که آشنا نکند در میان آن ملاح
    - لب چو آب حیات تو هست قوت جان
    - وجود خاکی ما را از اوست ذکر رواح
    - بداد لعل لبت بوسه‌ای به صد زاری
    - گرفت کام دلم ز او به صد هزار الحاح
    - دعای جان تو ورد زبان مشتاقان
    - همیشه تا که بود متصل مسا و صباح
    - صلاح و توبه و تقوی ز ما مجو حافظ
    - ز رند و عاشق و مجنون کسی نیافت صلاح
  99:
    - دل من در هوای روی فرُّخ
    - بود آشفته همچون مویِ فرُّخ
    - بجز هندوی زلفش هیچکس نیست
    - که برخوردار شد از روی فرُّخ
    - سیاهی نیک بخت است آنکه دایم
    - بود همراه و هم زانوی فرُّخ
    - شود چون بید لرزان سرو بُستان
    - اگر بینَد قد دلجویِ فرُّخ
    - بده ساقی شرابِ ارغوانی
    - به یاد نرگسِ جادویِ فرُّخ
    - دوتا شُد قامتم همچون کمانی
    - ز غم پیوسته چون ابروی فرُّخ
    - نسیمِ مشک تاتاری خجل کرد
    - شمیم زلفِ عنبر بویِ فرُّخ
    - اگر میل دل هر کس به جایی ست
    - بود میل دل من سوی فرُّخ
    - غلام خاطر آنم که باشد
    - چو حافظ چاکر و هندویِ فرُّخ
  100:
    - دی پیر می فروش که ذکرش به خیر باد
    - گفتا شراب نوش و غم دل بِبَر ز یاد
    - گفتم به باد می‌دهدم باده‌ی نام و ننگ
    - گفتا قبول کن سخن و هر چه باد باد
    - بی خار گُل نباشد و بی نیش نوش هم
    - تدبیر چیست وضع جهان این چنین فتاد
    - سود و زیان و مایه چو خواهد شدن ز دست
    - از بهر این معامله غمگین مباش و شاد
    - بادت به دست باشد اگر دل نهی به هیچ
    - در معرضی که تخت سلیمان رود به باد
    - پر کن ز باده جام و دمادم به گوش هوش
    - بشنو از و حکایت جمشید و کیقباد
    - حافظ گرت ز پند حکیمان ملالت است
    - کوته کنیم قصّه که عمرت دراز باد
  101:
    - شراب و عیش نهان چیست؟ کار بی‌بنیاد
    - زدیم بر صف رندان و هر چه بادا باد
    - گره ز دل بگشا وز سپهر یاد مکن
    - که فکر، هیچ مهندس چنین گره نگشاد
    - ز انقلاب زمانه عجب مدار که چرخ
    - ازین فسانه هزاران هزار دارد یاد
    - قدح به شرطِ ادب گیر زآنکه ترکیبش
    - ز کاسه سر جمشید و بهمن است و قُباد
    - که آگه است که کاووس و کِی کجا رفتند؟
    - که واقف است که چون رفت تخت جَم بر باد؟
    - ز حسرت لب شیرین هنوز می‌بینم
    - که لاله می‌دمد از خون دیدهِ فرهاد
    - مگر که لاله بدانست بی‌وفایی دهر
    - که تا بزاد و بشد، جام می ز کف ننهاد
    - بیا بیا که زمانی ز می خراب شویم
    - مگر رسیم به گنجی درین خراب آباد
    - نمی‌دهند اجازت مرا به سیر و سفر
    - نسیم باد مصلّا و آب رکن آباد
    - قدح مگیر چو حافظ مگر به ناله چنگ
    - که بسته‌اند بر ابریشم طرب دلِ شاد
  102:
    - دوش آگهی ز یارِ سفرکرده داد باد
    - من نیز دل به باد دهم هر چه باد باد
    - کارم بدان رسید که همراز خود کنم
    - هر شام برقِ لامع و هر بامداد باد
    - در چین طُّره تو دلِ بی حفاظِ من
    - هرگز نگفت مسکن مالوف یاد باد
    - امروز قدر پند عزیزان شناختم
    - یا رب روان ناصح ما از تو شاد باد
    - خون شُد دلم به یاد تو هر گه که در چمن
    - بند قبایِ غنچه گل، می‌گشاد باد
    - از دست رفته بود وجود ضعیف من
    - صبحم به بوی وصل تو جان باز داد باد
    - حافظ نهاد نیکِ تو کامت برآورد
    - جان‌ها فدای مردم نیکو نهاد باد
  103:
    - روز وصل دوستداران یاد باد
    - یاد باد آن روزگاران یاد باد
    - کامم از تلخی غم چون زهر گشت
    - بانگ نوشِ شادخواران یاد باد
    - گر چه یاران فارغند از یاد من
    - از من ایشان را هزاران یاد باد
    - مبتلا گشتم درین بند و بلا
    - کوشش آن حق گزاران یاد باد
    - گر چه صد رودَست در چشمم مدام
    - زنده رودِ باغ کاران یاد باد
    - راز حافظ بعد ازین ناگفته ماند
    -‌ ای دریغا رازداران یاد باد
  104:
    - جمالت آفتاب هر نظر باد
    - ز خوبی روی خوبت خوب تر باد
    - همای زلف شاهین شهپرت را
    - دل شاهان عالم زیر پر باد
    - کسی کو بسته زلفت نباشد
    - چو زلفت درهم و زیر و زبر باد
    - دلی کو عاشق رویت نباشد
    - همیشه غرقه در خون جگر باد
    - بتا چون غمزه‌ات ناوک فشاند
    - دل مجروح من پیشش سپر باد
    - چو لعل شکّرینت بوسه بخشد
    - مذاق جان من زو پر شِکر باد
    - مرا از تُست هر دم تازه عشقی
    - ترا هر ساعتی حسنی دگر باد
    - به جان مشتاق روی تُست حافظ
    - تو را در حال مشتاقان نظر باد
  105:
    - صوفی ار باده به اندازه خورد نوشش باد
    - ورنه اندیشه‌ی این کار فراموشش باد
    - و آنکه یک جرعه می از دست تواند دادن
    - دست با شاهد مقصود در آغوشش باد
    - پیر ما گفت خطا بر قلم صنع نرفت
    - آفرین بر نظر پاکِ خطاپوشش باد
    - شاه ترکان سخن مدّعیان می‌شنود
    - شرمی از مَظلمَهِ خون سیاووشش باد
    - چشمم از آینه داران خط و خالش گشت
    - لبم از بوسه ربایان بر و دوشش باد
    - گر چه از کِبر سخن با من درویش نگفت
    - جان فدای شکرین پسته خاموشش باد
    - نرگس مستِ نوازش کنِ مردم دارش
    - خون عاشق به قدح گر بخورد نوشش باد
    - به غلامیّ تو مشهور جهان شد حافظ
    - حلقه‌ی بندگی زلف تو در گوشش باد
  106:
    - تنت به ناز طبیبان نیازمند مباد
    - وجود نازکت آزرده گزند مباد
    - سلامت همه آفاق در سلامت توست
    - به هیچ عارضه شخص تو دردمند مباد
    - کمال صورت و معنی ز یمن صحّت اوست
    - که ظاهرت دژم و باطنت نژند مباد
    - بدین چمن چو درآید خزان به یغمایی
    - رهش به سرو سهی قامت بلند مباد
    - در آن بساط که حسن تو جلوه آغازد
    - مجال طعنه بدبین و بدپسند مباد
    - هر آن که روی چو ماهت به چشم بد بیند
    - به جز بر آتش غم، چشم او سپند مباد
    - شفا ز گفته شکّرفشان حافظ جوی
    - که حاجتت به علاج گلاب و قند مباد
  107:
    - حُسن تو همیشه در فزون باد
    - رویت همه ساله لاله گون باد
    - وندر سر من خیال عشقت
    - هر روز که هست در فزون باد
    - قدِّ همه دلبرانِ عالم
    - در خدمت قامتت نگون باد
    - هر سرو که در چمن برآید
    - پیش الفِ قدَت چو نون باد
    - چشمی که نه فتنه تو باشد
    - چون گوهر اشک غرق خون باد
    - چشم تو ز بهر دلربایی
    - در کردنِ سحر ذوفنون باد
    - هر جا که دلی است از غمِ تو
    - بی صبر و قرار و بی سکون باد
    - هر کس که نباشدش سر هجر
    - از حلقه‌ی وصل تو برون باد
    - لعل تو که هست جان حافظ
    - دور از لب هر خسیس دون باد
  108:
    - خسروا گوی فلک در خم چوگان تو باد
    - ساحت کون و مکان عرصه‌ی میدان تو باد
    - زلف خاتون ظفر شیفته پرچم توست
    - دیده‌ی فتح اَبَد عاشق جولان تو باد
    -‌ ای که انشاء عطارد صفت شوکت توست
    - عقل کلّ چاکر طغراکش دیوان تو باد
    - طیره جلوه طوبی قد چون سرو تو شد
    - غیرت خلدبرین ساحت بستان تو باد
    - نه به تنها حیوانات و نباتات و جماد
    - هر چه در عالم امر است به فرمان تو باد
    - حافظ خسته به اخلاص ثناخوان تو شد
    - لطف عام تو شفابخش ثنا خوان تو باد
  109:
    - دیرست که دلدار پیامی نفرستاد
    - ننوشت سلامی و کلامی نفرستاد
    - صد نامه فرستادم و آن شاه سواران
    - پیکی ندوانید و سلامی نفرستاد
    - سوی من وحشی صفت عقل رمیده
    - آهو روشی، کبک خرامی نفرستاد
    - دانست که خواهد شدنم مرغ دل از دست
    - وز آن خط چون سلسله دامی نفرستاد
    - فریاد که آن ساقی شکّر لب سرمست
    - دانست که مخمورم و جامی نفرستاد
    - چندان که زدم لافِ کرامات و مقامات
    - هیچم خبر از هیچ مقامی نفرستاد
    - حافظ به ادب باش که واخواست نباشد
    - گر شاه پیامی به غلامی نفرستاد
  110:
    - پیرانه سرم عشقِ جوانی به سر افتاد
    - وان راز که در دل بنهفتم به درافتاد
    - از راه نظر مرغ دلم گشت هواگیر
    -‌ ای دیده نگه کن که به دام که درافتاد
    - دردا که از آن آهوی مشکین سیه چشم
    - چون نافه بسی خون دلم در جگر افتاد
    - از رهگذر خاک سر کوی شما بود
    - هر نافه که در دست نسیم سحر افتاد
    - مژگان تو تا تیغ جهان گیر برآورد
    - بس کشته دل زنده که بر یکدگر افتاد
    - بس تجربه کردیم درین دیر مکافات
    - با دُردکشان هر که درافتاد برافتاد
    - گر جان بدهد سنگ سیه لعل نگردد
    - با طینت اصلی چه کند؟ بد گهر افتاد
    - حافظ که سر زلفِ بتان دست کشش بود
    - بس طرفه حریفی ست کش اکنون به سر افتاد
  111:
    - عکس روی تو چو در آینهِ جام اُفتاد
    - عارف از خنده‌ی مِی در طَمع خام افتاد
    - حُسنِ روی تو، به یک جلوه که در آینه کرد
    - این همه نقش در آیینه اوهام افتاد
    - این همه عکس می و نقش نگارین که نمود
    - یک فروغِ رخِ ساقی ست که در جام افتاد
    - غیرت عشق زبان همه خاصّان ببرید
    - از کجا سِرّ غمش در دهن عام اُفتاد
    - من ز مسجد به خرابات نه خود اُفتادم
    - اینم از عهد ازل حاصل و فرجام اُفتاد
    - چه کند گر پی دوران نرود چون پرگار
    - هر که در دایرهِ گردشِ ایّام افتاد
    - در خم زلف تو آویخت دل از چاه زنَخ
    - آه کز چاه برون آمد و در دام افتاد
    - آن شد ای خواجه که در صومعه بازم بینی
    - کار ما با رخ ساقی و لب جام افتاد
    - زیر شمشیر غمش رقص کنان باید رفت
    - کان که شد کشتهِ او نیک سرانجام افتاد
    - هر دَمش با من دلسوخته لطفی دگرست
    - این گدا بین که چه شایستهِ انعام افتاد
    - صوفیان جمله حریفند و نظرباز ولی
    - زین میان حافظ دلسوخته بدنام افتاد
  112:
    - آنکه رخسار تو را رنگ گل و نسرین داد
    - صبر و آرام تواند به من مسکین داد
    - وآنکه گیسوی تو را رسم تطاول آموخت
    - هم تواند کَرَمش، داد من غمگین داد
    - من همان روز ز فرهاد طمع ببریدم
    - که عنان دل شیدا به لب شیرین داد
    - گنج زر، گر نبود، کنج قناعت باقی ست
    - آن که آن داد به شاهان، به گدایان این داد
    - خوش عروسیست جهان از ره صورت لیکن
    - هر که پیوست بدو عمر خودش کابین داد
    - بعد از این دست من و دامن سرو و لب جوی
    - خاصّه اکنون که صبا مژده فروردین داد
    - در کف غصّه دوران دل حافظ خون شد
    - از فراق رُخت ای خواجه قوام الّدین داد
  113:
    - بنفشه دوش به گل گفت و خوش نشانی داد
    - که تاب من به جهان طُرّه فلانی داد
    - دلم خزانه اسرار بود و دست قضا
    - درش ببست و کلیدش به دلستانی داد
    - شکسته وار به درگاهت آمدم که طبیب
    - به مومیایی لطف توام نشانی داد
    - تنش درست و دلش شاد باد و خاطر خوش
    - که دست داد دِهَش،داد ناتوانی داد
    - برو معالجه خود کن ای نصیحت گوی
    - شراب و شاهد شیرین که را زیانی داد؟
    - گذشت بر من مسکین و با رقیبان گفت
    - دریغ! حافظ مسکین من چه جانی داد!
  114:
    - همای اوج سعادت به دام ما افتد
    - اگر تو را گُذری بر مقام ما افتد
    - حُباب وار براندازم از نشاط کلاه
    - اگر ز روی تو عکسی به جام ما افتد
    - شبی که ماه مُراد از افق طلوع کند
    - بود که پرتو نوری به بام ما افتد
    - به بارگاه تو چون باد را نباشد بار
    - کی اتّفاق مجال سلام ما افتد
    - چو جان فدای لبت شد خیال می بستم
    - که قطره‌ای ز زلالش به کام ما افتد
    - خیال زلف تو گفتا که جان وسیله مساز
    - کزین شکار، فراوان به دام ما افتد
    - به ناامیدی ازین در مرو بزن فالی
    - بود که قرعه‌ی دولت به نام ما افتد
    - ز خاک کوی تو هر گه که دم زند حافظ
    - نسیم گلشن جان در مشامِ ما افتد
  115:
    - درخت دوستی بنشان که کام دل به بار آرد
    - نهال دشمنی برکن که رنج بیشمار آرد
    - چو مهمان خراباتی به عزّت باش با رندان
    - که دردِ سرکشی جانا گرت مستی خمار آرد
    - شب صحبت غنیمت دان که بعد از روزگار ما
    - بسی گردش کند گردون بسی لیل و نهار آرد
    - عِماری دار لیلی را که مهدِ ماه در حکم است
    - خدا را! در دل اندازش که بر مجنون گُذار آرد
    - بهار عمر خواه ای دل وگرنه این چمن هر سال
    - چو نسرین صد گل آرد بار و چون بلبل هزار آید
    - خدا را چون دل ریشم قراری بست با زلفت
    - بفرما لعل نوشین را که حالش با قرار آید
    - درین باغ ار خدا خواهد دگر پیرانه سر حافظ
    - نشیند بر لب جویّی و سروی در کنار آید
  116:
    - کسی که حسنِ خطِ دوست در نظر دارد
    - محقّق است که او حاصل بصر دارد
    - چو خامه بر خطِ فرمانِ او سر طاعت
    - نهاده ایم مگر او به تیغ بردارد
    - کسی به وصل تو چون شمع یافت پروانه
    - که زیر تیغ تو، هر دم سری دگر دارد
    - به پای بوس تو دستِ کسی رسید که او
    - چو آستانه بدین در همیشه سر دارد
    - ز زُهد خشک ملولم کجاست باده‌ی ناب
    - که بوی باده مدامم دماغ تر دارد
    - ز باده هیچت اگر نیست این نه بس که تو را
    - دمی ز وسوسه عقل بی خبر دارد؟!
    - کسی که از در تقوی قدم برون ننهاد
    - به عزم میکده اکنون سر سفر دارد
    - دل شکسته حافظ به خاک خواهد برد
    - چو لاله داغ هوایی که بر جگر دارد
  117:
    - دل ما به دورِ رویش ز چمن فراغ دارد
    - که چو سرو پای بند است و چو لاله داغ دارد
    - ز بنفشه تاب دارم که ز زلف او زَند دم
    - تو سیاه کم بها بین که چه در دماغ دارد
    - به چمن خرام و بنگر برِ تختِ گُل که لاله
    - به ندیم شاه ماند که به کف ایاغ دارد
    - شب تیره چون سرآرم ره پیچ پیچ زلفش
    - مگر آنکه شمع رویش به رهم چراغ دارد
    - من و شمع صبحگاهی سزد اَر به هم بگرییم
    - که بسوختیم و از ما، بتِ ما فراغ دارد
    - سِزَدَم چو ابر بهمن که برین چمن بگریم
    - طرب آشیان بلبل بنگر که زاغ دارد
    - سرِ درسِ عشق دارد دل دردمند حافظ
    - که نه خاطر تماشا نه هوای باغ دارد
  118:
    - آن کس که به دست جام دارد
    - سلطانی جم مدام دارد
    - آبی که خَضِر حیات از آن یافت
    - در میکده جو که جام دارد
    - سر رشته جان به جام بگذار
    - کاین رشته ازو نظام دارد
    - ما و می و زاهدان و تقوی
    - تا یار سر کدام دارد
    - بیرون ز سر تو ساقیا نیست
    - در دورِ کسی که کام دارد
    - نرگس همه شیوه های مستی
    - از چشم خوشِ تو، وام دارد
    - ذکر رُخ و زلفِ تو دلم را
    - وردی ست که صبح و شام دارد
    - بر سینه‌ی ریش دردمندان
    - لعلت نمکی تمام دارد
    - در چاه زِنَخ چو حافظ ای جان
    - حسن تو دو صد غلام دارد
  119:
    - دلی که غیب نمایست و جام جم دارد
    - ز خاتمی که دَمی گم شود چه غم دارد
    - به خطّ و خال گدایان مده خزینه دل
    - به دست شاه و شی ده که محترم دارد
    - نه هر درخت تحمّل کند جفای خزان
    - غلام همّت سروم که این قدم دارد
    - رسید موسِم آن کز طرب چو نرگس مست
    - نهد به پایِ قدح هر که شش درم دارد
    - زر از بهای می اکنون چو گل دریغ مدار
    - که عقل کلّ به صدت عیب متهّم دارد
    - ز سِرّ غیب کس آگاه نیست قصّه مخوان
    - کدام مَحرم دل ره درین حرم دارد
    - دلم که لاف تجرُّد زدی کنون صد شغل
    - به بوی زلف تو با باد صبحدم دارد
    - مراد دل ز که جویم که نیست دلداری
    - که جلوه نظر و شیوه کرم دارد
    - ز جیب خرقه حافظ چه طرف بتوان بست
    - که ما صمد طلبیدیم و او صنم دارد
  120:
    - بُتی دارم که گِردِ گل ز سنبل سایه بان دارد
    - بهار عارضش خطّی به خون ارغوان دارد
    - چو عاشق می شدم گفتم که بردم گوهر مقصود
    - ندانستم که این دریاچه موج خون فشان دارد
    - ز چشمت جان نشاید برد کز هر سو که می بینم
    - کمین از گوشه‌ای کردست و تیر اندر کمان دارد
    - چو دام طرّه افشاند ز گرد خاطر عشّاق
    - به غمّاز صبا گوید که راز ما نهان دارد
    - بیفشان جرعه‌ای بر خاک و حال اهل شوکت بین
    - که از جمشید و کیخسرو فراوان داستان دارد
    - چو در رویت بخندد گل مشو در دامش ای بلبل
    - که بر گل اعتمادی نیست ور حسن جهان دارد
    - خدا را! داد من بستان ازو، ای شحنه مجلس
    - که می با دیگران خوردست و سر بر من گران دارد
    - به فتراک ار همی بندی خدا را! زود صیدم کن
    - که آفتهاست در تاخیر و طالب را زیان دارد
    - ز سرو قدّ دلجویت مکن محروم چشمم را
    - بدین سرچشمه اش بنشان که خوش آبی روان دارد
    - ز خوف هجرم ایمن کن اگر امیّد آن داری
    - که از چشم بداندیشان خدایت در امان دارد
    - چه عذر بخت خود گویم که آن عیّار شهرآشوب
    - به تلخی کشت حافظ را و شکّر در دهان دارد
  121:
    - هر آن کو خاطِری مجموع و یاری نازنین دارد
    - سعادت همدم او گشت و دولت هم قرین دارد
    - حریم عشق را درگه بسی بالاتر از عقل است
    - کسی آن آستان بوسد که جان در آستین دارد
    - دهان تنگ شیرینش مگر مُهر سلیمان ست
    - که نقش خاتم لعلش جهان زیر نگین دارد
    - لب لعل و خط مشکین، چو آنش نیست، جانش نیست
    - بنازم دلبر خود را که حسنش آن و این دارد
    - به خواری منگر ای مُنعِم ضعیفان و نحیفان را
    - که صدر مجلس عزّت فقیر ره نشین دارد
    - چو بر روی زمین باشی توانایی غنیمت دان
    - که دوران ناتوانیها بسی زیر زمین دارد
    - بلاگردان جان و تن دعای مستمندان است
    - که بیند خیر از آن خرمن که ننگ از خوشه چین دارد
    - صبا از عشق من رَمزی بگو با آن شهِ خوبان
    - که صد جمشید و کیخسرو غلام کمترین دارد
    - وگر گوید نمیخواهم چو حافظ عاشقی مفلس
    - بگوییدش که سلطانی گدایی همنشین دارد
  122:
    - هر آن که جانب اهل خدا نگه دارد
    - خداش در همه حال از بلا نگه دارد
    - «حدیث دوست نگویم مگر به حضرت دوست»
    - که آشنا سخن آشنا نگه دارد
    - دلا معاش چنان کن که گر بلغزد پای
    - فرشته ات به دو دست دعا نگه دارد
    - گرت هواست که معشوق نگسلد پیمان
    - نگاه دار سَرِ رشته تا نگه دارد
    - صبا در آن سر زُلف ار دل مرا بینی
    - ز روی لطف بگویش که جا نگه دارد
    - چو گفتمش که دلم را نگاه دار، بگفت
    - ز دست بنده چه خیزد؟ خدا نگه دارد
    - سر و زر و دل و جانم فدای آن یاری
    - که حق صحبت و عهد و وفا نگه دارد
    - غبار راه گذارت کجاست تا حافظ
    - به یادگار نسیم صبا نگه دارد
  123:
    - مطرب عشق عجب ساز و نوایی دارد
    - نقش هر پرده که زد راه به جایی دارد
    - عالم از ناله عُشّاق مبادا خالی
    - که خوش آهنگ و فرح بخش صدایی دارد
    - پیر دُردی کش ما گر چه ندارد زَر و زور
    - خوش عطابخش و خطاپوش خدایی دارد
    - محترم دار دلم کاین مگس قندپرست
    - تا هواخواه تو شد فرّ همایی دارد
    - از عدالت نبود دور گَرَش پُرسد حال
    - پادشاهی که به همسایه گدایی دارد
    - اشک خونین بنمودم به طبیبان گفتند
    - درد عشق است و جگرسوز دوایی دارد
    - ستم از غَمزه میاموز که در مذهب عشق
    - هر عمل اجری و هر کرده جزایی دارد
    - نغز گفت آن بت ترسا بچه باده فروش
    - شادی روی کسی خور که صفایی دارد
    - خسروا حافظ درگاه نشین فاتحه خواند
    - وز زبان تو تمنّای دعایی دارد
  124:
    - آن که از سنبل او، غالیه تابی دارد
    - باز با دلشدگان ناز و عتابی دارد
    - از سر کشته‌ی خود میگذرد همچون باد
    - چه توان کرد که عمرست و شتابی دارد
    - ماه خورشید نمایش ز پس پرده زلف
    - آفتابیست که در پیش سحابی دارد
    - چشم من کرد به هر گوشه روان سیل سِرِشک
    - تا سهی سرو تو را تازه تر به آبی دارد
    - غمزه شوخ تو خونم به خطا می ریزد
    - فرصتش باد که خوش فکر صوابی دارد
    - آب حیوان اگر آنست که دارد لب دوست
    - روشن است این که خِضر، بهره سرابی دارد
    - چشم مخمور تو دارد ز دلم قصد جگر
    - ترک مست است مگر میل کبابی دارد
    - جان بیمار مرا نیست ز تو روی سؤال
    -‌ ای خوش آن خسته که از دوست جوابی دارد
    - کی کند سوی دلِ خسته حافظ نظری
    - چشم مستت که به هر گوشه خرابی دارد
  125:
    - شاهد آن نیست که مویی و میانی دارد
    - بنده‌ی طلعت آن باش که آنی دارد
    - شیوه‌ی حور و پری خوب و لطیف است ولی
    - خوبی آنست و لطافت که فلانی دارد
    - چشمه چشمِ مرا ای گل خندان دریاب
    - که به امّید تو، خوش آب روانی دارد
    - گوی خوبی که بَرَد از تو؟ که خورشید آنجا
    - نه سواریست که در دست عنانی دارد
    - دلنشان شد سخنم تا تو قبولش کردی
    - آری آری سخن عشق نشانی دارد
    - خم ابروی تو در صنعت تیراندازی
    - دست برده است زهر کس که کمانی دارد
    - در ره عشق نشد کس به یقین محرم راز
    - هر کسی برحسبِ فهم گمانی دارد
    - با خرابات نشینان ز کرامات ملاف
    - هر سخن وقتی و هر نکته مکانی دارد
    - مرغ زیرک نزند در چمنش پرده سرای
    - هر بهاری که ز دنبال خزانی دارد
    - مدّعی گو لُغَز و نکته به حافظ مفروش
    - کلک ما نیز زبانی و بیانی دارد
  126:
    - جان بی جمال جانان میل جهان ندارد
    - و آن کس که این ندارد حقّا که آن ندارد
    - با هیچکس نشانی زان دِلستان ندیدم
    - یا من خبر ندارم یا او نشان ندارد
    - هر شبنمی درین ره صد بحر آتشین است
    - دردا که این معمّا شرح و بیان ندارد
    - سرمنزل فراغت نتوان ز دست دادن
    -‌ ای ساربان فروکش کاین ره کران ندارد
    - چنگِ خمیده قامت میخواندت به عشرت
    - بشنو که پند پیران هیچت زیان ندارد
    -‌ ای دل طریقِ رندی از مُحتسب بیاموز
    - مست است و در حق او کس این گمان ندارد
    - گر خود رقیب شمع است اسرار از و بپوشان
    - کان شُوخ سر بُریده بند زبان ندارد
    - احوال گنج قارُون کایّام داد بر باد
    - با غنچه باز گویید، تا زر نهان ندارد
    - کس در جهان ندارد یک بنده همچو حافظ
    - زیرا که چون تو شاهی کس در جهان ندارد
  127:
    - روشنی طلعت تو ماه ندارد
    - پیش تو گل رونق گیاه ندارد
    - گوشه ابروی توست منزل جانم
    - خوش تر از این گوشه پادشاه ندارد
    - تا چه کند با رُخ تو دودِ دل من
    - آینه دانی که تاب آه ندارد
    - دیدم و آن چشم دل سیه که تو داری
    - جانب هیچ آشنا نگاه ندارد
    - رطل گرانم ده ای مُرید خرابات
    - شادی شیخی که خانقاه ندارد
    - خون خور و خامش نشین که آن دل نازک
    - طاقت فریاد دادخواه ندارد
    - گو برو و آستین به خون جگر شوی
    - هر که در این آستانه راه ندارد
    - نی من تنها کشم تطاول زلفت
    - کیست که او داغ آن سیاه ندارد
    - حافظ اگر سجده‌ی تو کرد مکن عیب
    - کافر عشق ای صنم گناه ندارد
  128:
    - نیست در شهر نگاری که دلِ ما ببرد
    - بختم ار یار شود رختم از ینجا ببرد
    - کو حریفی کَشِ سرمَست که پیشِ کرمش
    - عاشق سوخته دل نامِ تمنّا ببرد
    - باغبانا ز خزان بی خبرت می بینم
    - آه از آن روز که بادت گلِ رعنا ببرد
    - رهزنِ دهر نخفتست، مشو ایمن ازو
    - اگر امروز نَبُردست که فردا ببرد
    - در خیال این همه لُعبت به هوس می بازم
    - بُو که صاحب نظری نام تماشا ببرد
    - علم و فضلی که بچل سال بدست آوردم
    - ترسم آن نرگس مستانه به یغما ببرد
    - سحر با معجزه پهلو نزند ایمن باش
    - سامری کیست که دست از ید بیضا ببرد
    - جام مینایی می سدِّره تنگدلی است
    - مَنه از دست که سیلِ غمت از جا ببرد
    - راه عشق ار چه کمینگاه کمانداران است
    - هر که دانسته رود صرفه ز اعدا ببرد
    - حافظ ار جان طلبد غمزه مستانه یار
    - خانه ار غیر بپرداز و بِهِل تا ببرد
  129:
    - اگر نه باده غمِ دل ز یاد ما ببرد
    - نهیب حادثه بنیاد ما ز جا ببرد
    - وگر نه عقل به مستی فرو کشد لنگر
    - چگونه کشتی از این ورطه بلا ببرد
    - فغان که با همه کس غایبانه باخت فلک
    - که کس نبُود که دستی ازین دغا ببرد
    - گذار بر ظلمات است خضر راهی کو
    - مباد کآتش محرومی آب ما ببرد
    - دل ضعیفم از آن میکشد به طرف چمن
    - که جان ز مرگ به بیماری صبا ببرد
    - طبیب عشق منم باده خور که این معجون
    - فراغت آرد و اندیشه خطا ببرد
    - بسوخت حافظ و کس حال او به یار نگفت
    - مگر نسیم پیامی خدای را ببرد
  130:
    - سحر بلبُل حکایت با صبا کرد
    - که عشقِ روی گل با ما چها کرد
    - از آن رنگِ رُخَم خون در دل انداخت
    - وزین گلشن به خارم مبتلا کرد
    - غلام همّتِ آن نازنینم
    - که کار خیر بی روی و ریا کرد
    - من از بیگانگان دیگر ننالم
    - که با من هر چه کرد آن آشنا کرد
    - گر از سلطان طمع کردم خطا بود
    - ور از دلبر وفا جُستم جفا کرد
    - خوشش باد آن نسیم صبحگاهی
    - که درد شب نشینان را دوا کرد
    - نقاب گل کشید و زلف سنبل
    - گره بند قبای غنچه وا کرد
    - به هر سو بلبل عاشق در افغان
    - تنعُّم از میان باد صبا کرد
    - بشارت بَر بکُوی می فروشان
    - که حافظ توبه از زهد ریا کرد
    - وفا از خواجگان شهر، با من
    - کمال دولت و دین بوالوفا کرد
  131:
    - بیا که تُرک فلک خوان روزه غارت کرد
    - هلال عید به دور قدح اشارت کرد
    - ثواب روزه و حجِ قبول آنکس برد
    - که خاکِ میکده‌ی عشق را زیارت کرد
    - مقامِ اصلی ما گوشه خرابات است
    - خداش خیر دهاد آنکه این عمارت کرد
    - بهای باده چون لعل چیست؟ جوهر عقل
    - بیا که سود کسی برد کاین تجارت کرد
    - نماز در خَمِ آن ابروانِ محرابی
    - کسی کند که به خون جگر طهارت کرد
    - فغان که نرگس جمّاش شیخِ شهر امروز
    - نظر به دُردکشان از سر حقارت کرد
    - به روی یار نظر کن ز دیده منّت دار
    - که کار دیده، نظر از سر بصارت کرد
    - حدیث عشق ز حافظ شنو نه از واعظ
    - اگر چه صنعت بسیار در عبارت کرد
  132:
    - به آب روشن می عارفی طهارت کرد
    - علی الصّباح که میخانه را زیارت کرد
    - همین که ساغر زرّین خور نهان گردید
    - هلال عید به دور قدح اشارت کرد
    - خوشا نماز و نیاز کسی که از سر درد
    - به آب دیده و خون جگر طهارت کرد
    - امام خواجه که بودش سر نماز دراز
    - به خون دختر رز خرقه را قصارت کرد
    - دلم ز حلقه زلفش به جان خرید آشوب
    - چه سود دید ندانم که این تجارت کرد
    - اگر امام جماعت طلب کند امروز
    - خبر دهید که حافظ به می طهارت کرد
  133:
    - صوفی نهاد دام و سر حقّه باز کرد
    - بنیاد مکر با فلکِ حقّه باز کرد
    - بازی چرخ بشکندش بیضه در کلاه
    - زیرا که عرض شعبده با اهل راز کرد
    - ساقی بیا که شاهد رعنای صوفیان
    - دیگر به جلوه آمد و آغاز ناز کرد
    - این مطرب از کجاست که ساز عراق ساخت
    - و آهنگ بازگشت به راه حجاز کرد
    -‌ ای دل بیا که ما به پناه خدا رویم
    - زآنچ آستین کوته و دست دراز کرد
    - صنعت مکن که هر که محبت نه پاک باخت
    - عشقش به روی دل در معنی فراز کرد
    - فردا که پیشگاه حقیقت شود پدید
    - شرمنده رهروی که عمل بر مجاز کرد
    -‌ ای کبک خوشخرام که خوش می روی به ناز
    - غَرّه مشو که گربه عابد نماز کرد
    - حافظ مکن ملامت رندان که در ازل
    - ما را خدا ز زهد ریا بی نیاز کرد
  134:
    - بلبلی خون جگر خورد و گلی حاصل کرد
    - باد غیرت به صدش خار پریشان دل کرد
    - طوطئی را به خیال شکری دل خوش بود
    - ناگهان سیل فنا نقش اَمل باطل کرد
    - قرّه العین من آن میوه دل یادش باد
    - که چه آسان بشد و کار مرا مشکل کرد
    - ساربان بار من افتاد خدا را مَددی
    - که امید کَرمَم، همره این محمل کرد
    - روی خاکّی و نم چشم مرا خوار مدار
    - چرخ فیروزه طربخانه از این کَهگِل کرد
    - آه و فریاد که از چشم حسود مَه چرخ
    - در لحد ماه کمان ابروی من منزل کرد
    - نزدی شاه رخ و فوت شد امکان حافظ
    - چه کنم بازی ایام مرا غافل کرد
  135:
    - چو باد عَزم سر کویِ یار خواهم کرد
    - نفس به بوی خوشش مُشکبار خواهم کرد
    - هر آب و روی که اندوختم ز دانش و دین
    - نِثار خاکِ ره آن نگار خواهم کرد
    - به هرزه بی مِی و معشوق عُمر میگذرد
    - بطالتم بس از امروز کار خواهم کرد
    - چو شمع صبحدمم شُد ز مِهر او روشن
    - که عُمر در سر این کار و بار خواهم کرد
    - به یاد چشمِ تو خود را خراب خواهم ساخت
    - بنای عهدِ قدیم استوار خواهم کرد
    - صبا کجاست که این جانِ خون گرفته چو گُل
    - فدای نکهتِ گیسویِ یار خواهم کرد
    - نفاق و زرق نبخشد صفایِ دل حافظ
    - طریقِ رندی و عشق اختیار خواهم کرد
  136:
    - دست در حلقه‌ی آن زلف دوتا نتوان کرد
    - تکیه بر عهد تو و باد صبا نتوان کرد
    - آن چه سعی است من اندر طلبت بنمایم
    - این قدر هست که تغییر قضا نتوان کرد
    - دامن دوست به صد خون دل افتاد به دست
    - به فسوسی که کُند خصم رها نتوان کرد
    - عارضش را به مَثل ماه فلک نتوان گفت
    - نسبتِ دوست به هر بی سر و پا نتوان کرد
    - سروبالای من آنگه که درآید به سماع
    - چه محل جامه جان را؟ که قبا نتوان کرد
    - نظر پاک تواند رُخ جانان دیدن
    - که در آیینه نظر جز به صفا نتوان کرد
    - مشکل عشق نه در حوصله دانش ماست
    - حلِّ این نکته بدین فکر خطا نتوان کرد
    - غیرتم کّشت که محبوب جهانی لیکن
    - روز و شب عربده با خلق خدا نتوان کرد
    - چه بگویم که تو را نازکی طبع لطیف
    - تا به حدّی ست که آهسته دعا نتوان کرد
    - به جز اَبروی تو محرابِ دل حافظ نیست
    - طاعت غیر تو در مذهب ما نتوان کرد
  137:
    - دل از من بُرد و روی از من نهان کرد
    - خدا را با که این بازی توان کرد
    - شب تنهاییم در قصدِ جان بود
    - خیالش لطف های بیکران کرد
    - چرا چون لاله خونین دل نباشم
    - که با من نرگس او سرگران کرد
    - کجا گویم که با این درد جانسوز
    - طبیبم قصد جانِ ناتوان کرد
    - بدانسان سوخت چون شمعم که بر من
    - صراحی گریه و بربط فغان کرد
    - صبا گر چاره داری وقتِ وقت است
    - که درد اشتیاقم قصدِ جان کرد
    - میان مهربانان کی توان گفت
    - که یار ما چنین گُفت و چنان کرد
    - عدو با جانِ حافظ آن نکردی
    - که تیرِ چشم آن ابروکمان کرد
  138:
    - یاد باد آنکه ز ما وقت سفر یاد نکرد
    - به وداعی دل غمدیده ما شاد نکرد
    - آن جوان بخت که میزد رقم خیر و قبول
    - بنده پیر ندانم ز چه آزاد نکرد
    - کاغذین جامه به خوناب بشویم که فلک
    - رهنمونیم به پای علمِ داد نکرد
    - دل به امّیدِ صدایی که مگر در تو رسد
    - ناله‌ها کرد درین کوه که فرهاد نکرد
    - سایه تا باز گرفتی ز چمن، مرغ سحر
    - آشیان در شِکن طُرّه شمشاد نکرد
    - شاید ار پیک صبا از تو بیاموزد کار
    - زآنکه چالاک تر از این حرکت باد نکرد
    - کِلک مشّاطه صُنعش نکشد نقش مراد
    - هر که اقرار بدین حُسن خداداد نکرد
    - مُطربا پرده بگردان و بزن راهِ عراق
    - که به این راه بشد یار و ز ما یاد نکرد
    - غزلیّات عراقی ست سرود حافظ
    - که شنید این ره دلسوز که فریاد نکرد
  139:
    - رو بر رهش نهادم و بر من گُذر نکرد
    - صد لُطف چشم داشتم و یک نظر نکرد
    - سیل سرشکِ ما ز دلش کین به درنبرد
    - در سنگِ خاره قطره باران اثر نکرد
    - یا رب تو آن جوان دلاور نگاه دار
    - کز تیر آهِ گوشه نشینان حذر نکرد
    - ماهی و مرغ دُوش نخُفت از فغان من
    - وان شوخ دیده بین که سر از خواب برنکرد
    - میخواستم که میرَمَش اندر قدم چو شمع
    - او خود گذر به ما چو نسیم سحر نکرد
    - جانا کدام سنگدل بی کفایت است
    - کو پیش زخمِ تیغ تو جان را سپر نکرد
    - کلکِ زبان کشیده حافظ در انجمن
    - با کس نگفت راز تو تا ترکِ سر نکرد
  140:
    - دلبر برفت و دلشُدگان را خبر نکرد
    - یاد حریف شهر و رفیق سفر نکرد
    - یا بخت من طریق مُروّت فرو گذاشت
    - یا او به شاهراه طریقت گذر نکرد
    - گفتم مگر به گریه دلش مهربان کنم
    - در نقشِ سنگ قطرهِ باران اثر نکرد
    - شُوخی نگر که مرغ دل بیقرار من
    - سودای دام عاشقی از سر به در نکرد
    - هر کس که دید روی تو بوسید چشم من
    - کاری که کرد دیده من بی نظر نکرد
    - من ایستاده تا کنمش جان فدا چو شمع
    - او خود گذر به ما چو نسیم سحر نکرد
    - حافظ حدیث نغز تو از بس که دلکشست
    - نشیند کس که از سر رغبت زبر نکرد
  141:
    - دیدی ای دل که غمِ عشق دگر بار چه کرد
    - چون بشُد دلبر و با یارِ وفادار چه کرد
    - آه از آن نرگس جادو که چه بازی انگیخت
    - آه از آن مست که با مردم هُشیار چه کرد
    - اشکِ من رنگِ شفق یافت ز بی مهری یار
    - طالع بی شفقت بین که در این کار چه کرد
    - برقی از منزلِ لیلی بدرخشید سحر
    - وه که با خرمن مجنون دل افگار چه کرد
    - ساقیا جام مِیَم دِه که نگارنده غیب
    - نیست معلوم که در پرده اسرار چه کرد
    - آن که پُرنقش زد این دایره مینایی
    - کس ندانست که در گردشِ پرگار چه کرد
    - برق عشق آتش غم در دل حافظ زد و سوخت
    - یار دیرینه ببینید که با یار چه کرد
  142:
    - دوستان دخترِ رَز توبه ز مستوری کرد
    - شد بر محتسب و کار به دستوری کرد
    - آمد از پرده به مجلس عرقش پاک کنید
    - تا بگوید به حریفان که چرا دوری کرد
    - جای آن است که در عقد وصالش گیرند
    - دختری مست چنان، کاین همه مستوری کرد
    - مژدگانی بده ای دل که دگر مطرب عشق
    - راه مستانه زد و چاره مخموری کرد
    - نه شگفت ار گل طبعم ز نسیمش بشکفت
    - مرغ شبخوان طرب از برگ گل سوری کرد
    - نه به هفت آب که رنگش به صد آتش نرود
    - آنچه با خرقه صوفی می انگوری کرد
    - حافظ افتادگی از دست مده زآنکه حسود
    - عرض و مال و دل و دین در سر مغروری کرد
  143:
    - سالها دل طلب جام جم از ما میکرد
    - وآنچه خود داشت ز بیگانه تمنّا میکرد
    - گوهری کز صدف کون و مکان بیرونست
    - طلب از گم شدگان لب دریا میکرد
    - مشکل خویش بر پیر مُغان بردم دوش
    - کو به تایید نظر حلِّ معمّا میکرد
    - دیدمش خُرّم و خندان قدحِ باده به دست
    - وندر آن آینه صد گونه تماشا میکرد
    - گفتم این جام جهان بین به تو کِی داد حکیم
    - گفت آن روز که این گنبد مینا میکرد
    - بی دلی در همه احوال خدا با او بود
    - او نمیدیدش و از دور خدایا میکرد
    - این همه شعبدهِ عقل که میکرد این جا
    - سامری پیش عصا و ید بیضا میکرد
    - گفت آن یار کزو گشت سَرِ دار بلند
    - جُرمش این بود که اسرار هویدا میکرد
    - فیض روح القُدس ار باز مدد فرماید
    - دیگران هم بکنند آن چه مسیحا میکرد
    - گفتمش سلسله زُلف بُتان از پی چیست
    - گفت حافظ گله‌ای از دل شیدا میکرد
  144:
    - به سرّ جامِ جم آنگه نظر توانی کرد
    - که خاک میکده کُحلِ بصر توانی کرد
    - مباش بی می و مطرب که زیر طاق سپهر
    - بدین ترانه غم از دل به در توانی کرد
    - گُلِ مُراد تو آنگه نقاب بگشاید
    - که خدمتش چو نسیم سحر توانی کرد
    - گدایی در میخانه طُرفه اکسیری ست
    - گر این عمل بکُنی خاک زر توانی کرد
    - به عزم مرحله عشق پیش نهِ قدمی
    - که سودها کُنی ار این سفر توانی کرد
    - تو کز سرای طبیعت نمیروی بیرون
    - کجا به کوی حقیقت گذر توانی کرد
    - جمال یار ندارد نقاب و پرده ولی
    - غبار ره بنشان تا نظر توانی کرد
    - بیا که چاره ذوق حضور و نظم امور
    - به فیض بخشی اهل بصر توانی کرد
    - ولی تو تا لب معشوق و جام مِی خواهی
    - طمع مدار که کاری دگر توانی کرد
    - دلا ز نور ریاضت گر آگهی یابی
    - چو شمع خنده زنان ترکِ سر توانی کرد
    - گر این نصیحت شاهانه بشنوی حافظ
    - به شاهراه طریقت گُذر توانی کرد
  145:
    - چه مستی است ندانم که رو به ما آورد
    - که بود ساقی و این باده از کجا آورد
    - چه راه می زند این مطرب مقام شناس
    - که در میان غزل قول آشنا آورد
    - تو نیز باده به چنگ آر و راه صحرا گیر
    - که مرغ نغمه سرا ساز خوش نوا آورد
    - دلا چو غنچه شکایت ز کار بسته مکن
    - که باد صبح نسیم گره گشا آورد
    - رسیدن گل و نسرین به خیر و خوبی باد
    - بنفشه شاد و کش آمد سمن صفا آورد
    - صبا به خوش خبری هدهد سلیمان است
    - که مژده طرب از گلشن سبا آورد
    - علاج ضعف دل ما کرشمه ساقیست
    - «برآر سر که طبیب آمد و دوا آورد»
    - مرید پیر مغانم ز من مرنج ای شیخ
    - چرا که وعده تو کردی و او به جا آورد
    - به تنگ چشمی آن ترک لشکری نازم
    - که حمله بر من درویش یک قبا آورد
    - فلک غلامی حافظ کنون به طوع کند
    - که التجا به دَرِ دولت شما آورد
  146:
    - صبا وقت سحر بویی ز زلف یار می آورد
    - دل دیوانه ما را به بو در کار می آورد
    - فروغ ماه می دیدم ز بام قصر او روشن
    - که روی از شرم آن خورشید در دیوار می آورد
    - به قول مطرب و ساقی برون رفتم گه و بی گه
    - کز آن راه گران قاصد خبر دشوار می آورد
    - من آن شکل صنوبر را از باغ سینه برکندم
    - که هر گل کز غمش بشکفت محنت بار می آورد
    - ز بیم غارت عشقش دل پرخون رها کردم
    - ولی می ریخت خون و ره بدان هنجار می آورد
    - سراسر بخشش جانان طریق لطف و احسان بود
    - اگر تسبیح می فرمود وگر زنّار می آورد
    - عفاالله چین ابرویش اگر چه ناتوانم کرد
    - به عشوه هم کمانی بر سر بیمار می آورد
    - عجب می داشتم دیشب ز حافظ جام و پیمانه
    - ولی منعش نمیکردم که صوفی وار می آورد
  147:
    - بَریدِ باد صبا دوشم آگهی آورد
    - که روز محنت و غم رو به کوتهی آورد
    - به مطربانِ صبوحی دهیم جامه چاک
    - به این نوید که باد سحرگهی آورد
    - بیا بیا که تو حورِ بهشت را رضوان
    - بدین جهان ز برای دل رهی آورد
    - همی رویم به شیراز با عنایت دوست
    - زهی رفیق که بختم به همرهی آورد
    - به جبر خاطر ما کوش کین کلاه نمد
    - بسا شکست که با افسر شهی آورد
    - چه ناله‌ها که رسید از دلم به خرگهِ ماه
    - چو یاد عارض آن ماه خرگهی آورد
    - رساند رایت منصور بر فلک حافظ
    - که التجابه جناب شهنشهی آورد
  148:
    - یارم چو قدح به دست گیرد
    - بازار بتان شکست گیرد
    - هر کس که بدید چشم او گفت
    - کو محتشمی که مست گیرد
    - در بحر فتاده ام چو ماهی
    - تا یار مرا به شست گیرد
    - در پاش فتاده ام به زاری
    - آیا بّوَد آنکه دست گیرد
    - خرّم دل آنکه همچو حافظ
    - جامی زِ می اَلَست گیرد
  149:
    - دلم جز مِهرِ مَهرویان طریقی بر نمی گیرد
    - ز هر در میدهم پندش ولیکن در نمی گیرد
    - خدا را ای نصیحت گو حدیث از خطِّ ساقی گو
    - که نقشی در خیال ما ازین خوشتر نمی گیرد
    - صُراحی میکشم پنهان و مَردُم دفتر انگارند
    - عجب گر آتش این زرق در، دفتر نمی گیرد
    - من این دَلق ملمّع را بخواهم سوختن روزی
    - که پیر می فروشانش به جامی بر نمی گیرد
    - از آن رو هست یاران را صفاها با می لعلش
    - که غیر از راستی نقشی درین جوهر نمی گیرد
    - نصیحت گوی رندان را که با حکم قضا جنگست
    - دلش بس تنگ می بینم مگر ساغر نمی گیرد
    - میان گریه می خندم که چون شمع اندرین مجلس
    - زبان آتشینم هست لیکن در نمی گیرد
    - چه خوش صید دلم کردی بنازم چشم مستت را
    - که کس مرغان وحشی را ازین خوش تر نمیگیرد
    - سخن در احتیاج ما و استغنای معشوق است
    - چه سود افسونگری ای دل چو در دلبر نمی گیرد
    - من آن آیینه را روزی به دست آرم سکندروار
    - اگر می گیرد این آتش زمانی، ور نمی گیرد
    - خدا را رحمی ای مُنعِم که درویش سر کویت
    - دری دیگر نمیداند، رهی دیگر نمی گیرد
    - بدین شعرِ تر شیرین ز شاهنشه عجب دارم
    - که سر تا پای حافظ را چرا در زر نمی گیرد
  150:
    - ساقی ار باده ازین دست به جام اندازد
    - عارفان را همه در شرب مدام اندازد
    - ور چنین زیر خم زُلف نهد دانه خال
    -‌ ای بسا مُرغ خرد را که به دام اندازد
    -‌ ای خوشا دولت آن مست که در پای حریف
    - سر و دستار نداند که کدام اندازد
    - زاهد خام که انکار می و جام کُند
    - پخته گردد چو نظر بر می خام اندازد
    - روز در کسب هنر کوش که می خوردن روز
    - دل چون آینه در زنگ ظلام اندازد
    - آن زمان وقت می صبح فروغست که شب
    - گردِ خَرگاه افق پرده شام اندازد
    - باده با محتسب شهر ننوشی، زنهار
    - بخورد باده ات و سنگ به جام اندازد
    - حافظا سر ز کله گوشهِ خورشید برآر
    - بختت ار قرعه بدان ماه تمام اندازد
  151:
    - دمی با غم به سر بردن جهان یک سر نمی ارزد
    - به می بفروش دلق ما کزین بهتر نمی ارزد
    - به کوی می فروشانش به جامی بر نمیگیرد
    - زهی سجّاده تقوی که یک ساغر نمی ارزد
    - رقیبم سرزنشها کرد کز این باب رخ برتاب
    - چه افتاد این سر ما را که خاک در نمی ارزد
    - شکوه تاج سلطانی که بیم جان در و درجست
    - کلاهی دل کش است اما به ترک جان نمی ارزد
    - بس آسان می نمود اول غم دریا به بوی سود
    - غلط کردم که این طوفان به صد گوهر نمی ارزد
    - تو را آن به که روی خود ز مشتاقان بپوشانی
    - که شادی جهانگیری، غم لشکر نمی ارزد
    - چو حافظ در قناعت کوش و از دنیای دون بگذر
    - که یک جو منت دو نان به صد من زر نمی ارزد
  152:
    - در ازل پرتو حسنت ز تجلّی دم زد
    - عشق پیدا شد و آتش به همه عالم زد
    - جلوه‌ای کرد رُخت دید ملک عشق نداشت
    - عین آتش شد ازین غیرت و بر آدم زد
    - عقل میخواست کز آن شعله چراغ افروزد
    - برق غیرت بدرخشید و جهان برهم زد
    - مدّعی خواست که آید به تماشاگه راز
    - دست غیب آمد و بر سینهِ نامحرم زد
    - دیگران قرعه قسمت همه بر عیش زدند
    - دل غمدیده ما بود که هم بر غم زد
    - جان علوی هوس چاه زنخدان تو داشت
    - دست در حلقه آن زلف خم اندر خم زد
    - حافظ آن روز طرب نامه عشق تو نوشت
    - که قلم بر سر اسباب دل خُرّم زد
  153:
    - سحر چون خسرو خاور علم بر کوهساران زد
    - به دست مرحمت یارم دَرِ امیدواران زد
    - چو پیش صبح روشن شد که حال مهر گردون چیست
    - برآمد خنده‌ای خوش بر غرور کامگاران زد
    - نگارم دوش در مجلس به عزم رقص چون برخاست
    - گره بگشود از گیسو و بر دلهای یاران زد
    - من از رنگ صلاح آندم به خون دل بشستم دست
    - که چشم باده پیمایش صلا بر هوشیاران زد
    - کدام آهن دلش آموخت این آیین عیّاری
    - کز اوّل چون برون آمد ره شب زنده داران زد
    - خیال شهسواری پخت و شد ناگه دل مسکین
    - خداوندا نگه دارش که بر قلب سواران زد
    - در آب و رنگ و رخسارش چه جان دادیم و خون خوردیم
    - چو نقشش دست داد اوّل رقم بر جان سپاران زد
    - منش با خِرقه پشمین چگونه در کمند آرم
    - زره مویی که مژگانش ره خنجرگذاران زد
    - نظر بر قُرعهِ توفیق و یمن دولتِ شاه است
    - بده کام دل حافظ که فال بختیاران زد
    - شهنشاه مظفّر فر شجاع ملک و دین منصور
    - که جود بی دریغش خنده بر ابر بهاران زد
    - از آن ساعت که جام می به دست او مشرّف شد
    - زمانه ساغر شادی به یاد میگساران زد
    - ز شمشیر سرافشانش ظفر آن روز بدرخشید
    - که چون خورشید انجم سوز تنها بر هزاران زد
    - دوام عمر و ملک او بخواه از لطف حق ای دل
    - که چرخ این سکّه‌ی دولت به دور روزگاران زد
  154:
    - راهی بزن که آهی بر سازِ آن توان زد
    - شعری بخوان که با آن رطلِ گران توان زد
    - بر آستان جانان گر سر توان نهادن
    - گُلبانگ سربلندی بر آسمان توان زد
    - قدّ خمیده ما سهلت نماید امّا
    - بر چشم دشمنان تیر از این کمان توان زد
    - در خانقه نگنجد اسرار عشقبازی
    - جام مِی مُغانه هم با مغان توان زد
    - درویش را نباشد برگِ سرای سلطان
    - ماییم و کهنه دلقی کآتش در آن توان زد
    - اهل نظر دو عالم در یک نظر ببازند
    - عشق است و داو اوّل بر نقد جان توان زد
    - گر دولت وصالش خواهد دری گشودن
    - سرها بدین تخیُّل بر آستان توان زد
    - عشق و شباب و رندی مجموعه مراد است
    - چون جمع شد معانی گوی بیان توان زد
    - شد رهزن سلامت زلف تو وین عجب نیست
    - گر راهزن تو باشی صد کاروان توان زد
    - حافظ به حقّ قرآن کز شید و زرق بازآی
    - باشد که گوی عیشی در این میان توان زد
  155:
    - اگر روم ز پی اش فتنه‌ها برانگیزد
    - ور از طلب بنشینم به کینه برخیزد
    - وگر به رهگذری یک دم از هواداری
    - چو گرد در پی اش افتم چو باد بگریزد
    - وگر کُنم طلب نیم بوسه، صد افسوس
    - ز حقّه دهنش چون شِکّر فرو ریزد
    - من آن فریب که در نرگس تو می بینم
    - بس آبِ روی که با خاک ره برآمیزد
    - فراز و شیب بیابان عشق دام بلاست
    - کجاست شیردلی کز بلا نپرهیزد
    - تو عمر خواه و صبوری که چرخ شعبده باز
    - هزار بازی ازین طرفه تر برانگیزد
    - بر آستانه‌ی تسلیم سر بِنِه حافظ
    - که گر ستیزه کنی روزگار بستیزد
  156:
    - به حسن و خلق و وفا کس به یار ما نرسد
    - تو را درین سخن انکار کار ما نرسد
    - اگر چه حسن فروشان به جلوه آمده اند
    - کسی به حسن و ملاحت به یار ما نرسد
    - به حقّ صحبت دیرین که هیچ محرم راز
    - به یار یک جهت حق گزار ما نرسد
    - هزار نقش برآید ز کلکِ صُنع و یکی
    - به دلپذیری نقش نگار ما نرسد
    - هزار نقد به بازار کاینات آرند
    - یکی به سکّه صاحب عیار ما نرسد
    - دریغ قافله اَمن، کانچنان رفتند
    - که گردشان به هوای دیار ما نرسد
    - دلا ز طعن حسودان مرنج و واثق باش
    - که بد به خاطر امیدوار ما نرسد
    - چنان بزی که اگر خاک ره شوی کس را
    - غبار خاطری از رهگذار ما نرسد
    - بسوخت حافظ و ترسم که شرح قصّه او
    - به سمع پادشه کامکار ما نرسد
  157:
    - هر که را با خط سبزت سر سودا باشد
    - پای ازین دایره بیرون ننهد تا باشد
    - من چو از خاکِ لحد لاله صفت برخیزم
    - داغ سودای توام سرّ سویدا باشد
    - تو خود ای گوهر یکدانه کجایی آخر
    - کز غمت دیده مردُم همه دریا باشد
    - از بُن هر مژه ام آب روانست بیا
    - اگرت میل لب جوی و تماشا باشد
    - چون گل و می، دمی از پرده برون آی و درآی
    - که دگرباره ملاقات نه پیدا باشد
    - ظلّ ممدود خم زلف توام بر سر باد
    - کاندرین سایه قرار دل شیدا باشد
    - چشمت از ناز، به حافظ نکند میل، آری
    - سرگرانی صفت نرگس رعنا باشد
  158:
    - من و انکار شراب؟ این چه حکایت باشد!
    - غالباً این قَدَرَم عقل و کفایت باشد
    - من که شبها ره تقوی زده ام با دف و چنگ
    - این زمان سر به ره آرم؟ چه حکایت باشد
    - زاهد ار راه به رندی نبرد معذور است
    - عشق کاریست که موقوف هدایت باشد
    - بنده پیر مُغانم که ز جهلم برهاند
    - پیر ما هر چه کند عینِ ولایت باشد
    - تا به غایت رَهِ میخانه نمی دانستم
    - ورنه مستوری ما تا به چه غایت باشد
    - زاهد و عجب و نماز و من و مستی و نیاز
    - تا تو را خود ز میان با که عنایت باشد
    - دوش ازین غصّه نخفتم که حکیمی می گفت
    - حافظ ار مست بود جای شکایت باشد
  159:
    - نقد صوفی نه همه صافی بی غش باشد
    -‌ ای بسا خرقه که مستوجبِ آتش باشد
    - صوفی ما که ز وِرد سحری مَست شدی
    - شامگاهش نگران باش که سرخوش باشد
    - خوش بُوَد گر مَحَک تجربه آید به میان
    - تا سیه روی شود هر که درو، غَش باشد
    - خط ساقی گر از این گونه زند نقش بر آب
    -‌ ای بسا رخ که به خونابه منقّش باشد
    - ناز پرورد تنعُّم نبرد راه به دوست
    - عاشقی شیوه رندان بلاکش باشد
    - غم دنییِّ دَنّی چند خوری باده بخور
    - حیف باشد دلِ دانا که مشوّش باشد
    - دلق و سجّاده حافظ ببرد باده فروش
    - گر شراب از کف آن ساقی مهوش باشد
  160:
    - خوش است خلوت اگر یار یار من باشد
    - نه من بسوزم و او شمع انجمن باشد
    - من آن نگین سلیمان به هیچ نستانم
    - که گاهگاه بر او دست اهرمن باشد
    - روا مدار خدایا که در حریم وصال
    - رقیب محرَم و حرمان نصیب من باشد
    - همای گو مفکن سایه شرف هرگز
    - بر آن دیار که طوطی کم از زغن باشد
    - بیان شوق چه حاجت که حال آتش دل
    - توان شناخت ز سوزی که در سخن باشد
    - هوای کوی تو از سر نمیرود آری
    - غریب را دل سرگشته با وطن باشد
    - بسان سوسن اگر ده زبان شود حافظ
    - چو غنچه پیش تواش مُهر بر دهن باشد
  161:
    - کی شعر ِتر انگیزد خاطر که حزین باشد
    - یک نکته ازین معنی گفتیم و همین باشد
    - از لعل تو گر یابم انگشتری زنهار
    - صد ملک سلیمانم در زیر نگین باشد
    - غمناک نباید بود از طعن حسود ای دل
    - شاید که چو وابینی خیر تو درین باشد
    - هر کو نکند فهمی زین کِلکِ خیال انگیز
    - نقشش به حرام ار خود صورت گر چین باشد
    - جام می و خون دل هر یک به کسی دادند
    - در دایره قسمت اوضاع چنین باشد
    - در کار گلاب و گل حُکم ازلی این بود
    - کاین شاهد بازاری وان پرده نشین باشد
    - آن نیست که حافظ را رندی بشُد از خاطر
    - کان سابقه پیشین تا روز پسین باشد
  162:
    - خوش آمد گُل وز آن خوش تر نباشد
    - که در دستت به جُز ساغر نباشد
    - زمان خوش دلی دَریاب و دُر یاب
    - که دایم در صدف گوهر نباشد
    - غنیمت دان و می خور در گلستان
    - که گل تا هفته دیگر نباشد
    - اَیا پُر لعل کرده جام زرّین
    - ببخشا بر کسی کِش زر نباشد
    - بیا ای شیخ و دَر خُمخانه‌ی ما
    - شرابی خور که در کوثر نباشد
    - بشوی اوراق اگر همدرس مایی
    - که عِلم عشق در، دفتر نباشد
    - ز من بنیوش و دل در شاهدی بند
    - که حُسنش بسته زیور نباشد
    - شرابی بی خمارم بخش یا رب
    - که با وی، هیچ دردِ سر نباشد
    - من از جان بنده سلطان اویسم
    - اگر چه یادش از چاکِر نباشد
    - به تاج عالم آرایش که خورشید
    - چنین زیبنده افسر نباشد
    - کسی گیرد خطا بر نظم حافظ
    - که هیچش لُطف در گوهر نباشد
  163:
    - گل بی رُخ یار خوش نباشد
    - بی باده، بهار خوش نباشد
    - طرف چمن و طوافِ بستان
    - بی لاله عذار خوش نباشد
    - رقصیدن سرو و حالتِ گل
    - بی صوتِ هزار خوش نباشد
    - با یار شکرلبِ خوش اندام
    - بی بوس و کنار خوش نباشد
    - هر نقش که دستِ عقل بَندد
    - جز نقش نگار خوش نباشد
    - جان نقدِ محقّرست حافظ
    - از بهر نثار خوش نباشد
  164:
    - نفس باد صبا مشک فشان خواهد شد
    - عالم پیر دگر باره جوان خواهد شد
    - ارغوان جام عقیقی به سمن خواهد داد
    - چشم نرگس به شقایق نگران خواهد شد
    - زین تطاول که کشید از غم هجران بلبل
    - تا سراپردهِ گل نعره زنان خواهد شد
    - گر ز مسجد به خرابات شدم خرده مگیر
    - مجلس وعظ درازست و زمان خواهد شد
    -‌ ای دل ار عشرت امروز به فردا فکنی
    - مایه نقد بقا را که ضمان خواهد شد؟
    - ماه شعبان منه از دست قدح کاین خورشید
    - از نظر تا شب عیدِ رمضان خواهد شد
    - گُل عزیزست غنیمت شُمریدش صُحبت
    - که به باغ آمد ازین راه و از آن خواهد شد
    - مطربا مجلس انس است غزل خوان و سرود
    - چند گویی که چنین رفت و چنان خواهد شد
    - حافظ از بهر تو آمد سوی اقلیم وجود
    - قدمی نه به وداعش که روان خواهد شد
  165:
    - مرا مِهرِ سیه چشمان ز سر بیرون نخواهد شد
    - قضای آسمان ست این و دیگرگون نخواهد شد
    - رقیب آزارها فرمود و جای آشتی نگذاشت
    - مگر آه سحرخیزان سوی گردون نخواهد شد
    - مرا روز ازل کاری بجز رندی نفرمودند
    - هر آن قسمت که آنجا رفت از آن افزون نخواهد شد
    - خدا را محتسب ما را به فریادِ دف و نی بخش
    - که سازِ شرع ازین افسانه بی قانون نخواهد شد
    - مجال من همین باشد که پنهان عشق او ورزم
    - کنار و بوس و آغوشش چه گویم؟ چون نخواهد شد
    - شراب لعل و جای امن و یار مهربان ساقی
    - دِلا کی به شود کارت اگر اکنون نخواهد شد
    - مشوی ای دیده نقش غم ز لوح سینهِ حافظ
    - که زخم تیغ دلدارست و رنگِ خون نخواهد شد
  166:
    - روز هجران و شب فُرقت یار آخر شد
    - زدم این فال و گذشت اختر و کار آخر شد
    - آن همه ناز و تنعُّم که خزان میفرمود
    - عاقبت در قدم باد بهار آخر شد
    - شکر ایزد که به اقبال کله گوشه گُل
    - نخوت بادِ دی و شوکت خار آخر شد
    - صبح امید که شد معتکف پرده غیب
    - گو برون آی که کار شب تار آخر شد
    - آن پریشانی شبهای دراز و غم دل
    - همه در سایه گیسوی نگار آخر شد
    - باورم نیست ز بدعهدی ایّام هنوز
    - قصّه غُصّه که در صحبت یار آخر شد
    - ساقیا لطف نمودی قَدحَت پرمی باد
    - که به تدبیر تو تشویشِ خمار آخر شد
    - در شمار ار چه نیاورد کسی حافظ را
    - شکر کان محنت بیرون ز شمار آخر شد
  167:
    - ستاره‌ای بدرخشید و ماه مجلس شد
    - دل رمیده‌ی ما را رفیق و مونس شد
    - نگار من که به مکتب نرفت و خط ننوشت
    - به غمزه مسئله آموز صد مُدرّس شد
    - به بوی او دل بیمار عاشقان چو صبا
    - فدای عارض نسرین و چشم نرگس شد
    - به صدر مصطبه ام می نشاند اکنون دوست
    - گدای شهر نگه کن که میر مجلس شد
    - خیال آب خضر بست و جام کیخسرو
    - به جُرعه نوشی سلطان ابوالفوارس شد
    - طرب سرای محبّت کنون شود معمور
    - که طاق ابروی یار منش مهندس شد
    - لب از ترشّح می پاک کن برای خدا
    - که خاطرم به هزاران گنه مُوَسوَس شد
    - کرشمه تو شرابی به عاشقان پیمود
    - که علم بی خبر افتاد و عقل بی حس شد
    - چو زر عزیز وجود است نظم من آری
    - قبول دولتیان کیمیای این مِسّ شد
    - ز راه میکده یاران عنان بگردانید
    - چرا که حافظ ازین راه رفت و مفلس شد
  168:
    - گداخت جان که شود کار دل تمام و نشد
    - بسوختیم درین آرزوی خام و نشد
    - فغان که در طلب گنجنامه مقصود
    - شدم خراب جهانی ز غم تمام و نشد
    - دریغ و درد که در جست و جوی گنج حضور
    - بسی شدم به گدایی بر کرام و نشد
    - به لابه گفت شبی میر مجلس تو شوم
    - شدم به رغبت خویشش کمین غلام و نشد
    - پیام داد که خواهم نشست با رندان
    - بشد به رندی و دُردی کشیم نام و نشد
    - بدان هوس که به مستی ببوسم آن لب لعل
    - چه خون که در دلم افتاد همچو جام و نشد
    - به کوی عشق منه بی دلیل راه قدم
    - که من به خویش نمودم صد اهتمام و نشد
    - هزار حیله برانگیخت حافظ از سرِ فکر
    - در آن هوس که شود آن نگار رام و نشد
  169:
    - یاری اندر کس نمی بینیم یاران را چه شد
    - دوستی کی آخر آمد دوستداران را چه شد
    - آب حیوان تیره گون شد خضر فرّخ پی کجاست
    - گل بگشت از رنگ خود، باد بهاران را چه شد
    - کس نمیگوید که یاری داشت حقّ دوستی
    - حق شناسان را چه حال افتاد یاران را چه شد
    - لعلی از کان مُروّت برنیامد سالهاست
    - تابش خورشید و سعی باد و باران را چه شد
    - شهر یاران بود و خاکِ مهربانان این دیار
    - مهربانی کی سر آمد، شهریاران را چه شد
    - گوی توفیق و کرامت در میان افکنده اند
    - کس به میدان در نمی آید سواران را چه شد
    - صد هزاران گل شکفت و بانگ مرغی برنخاست
    - عندلیبان را چه پیش آمد هزاران را چه شد
    - زهره سازی خوش نمی سازد مگر عودش بسوخت
    - کس ندارد ذوق مستی میگساران را چه شد
    - حافظ اسرار الهی کس نمیداند خموش
    - از که میپرسی که دورِ روزگاران را چه شد
  170:
    - زاهد خلوت نشین دوش به میخانه شد
    - از سر پیمان برفت، با سر پیمانه شد
    - شاهد عهد شباب آمده بودش به خواب
    - باز به پیرانه سر، عاشق و دیوانه شد
    - صوفی مجنون که دی جام و قدح می شکست
    - باز به یک جرعه می، عاقل و فرزانه شد
    - مغبچه‌ای میگذشت راهزن دین و دل
    - در پی آن آشنا، از همه بیگانه شد
    - آتش رخسار گل خرمن بلبل بسوخت
    - چهره خندان شمع آفت پروانه شد
    - گریه شام و سحر شکر که ضایع نگشت
    - قطره باران ما گوهر یک دانه شد
    - نرگس ساقی بخواند آیت افسونگری
    - حلقه اورادِ ما مجلس افسانه شد
    - منزل حافظ کنون بارگه کبریاست
    - دل بر دلدار رفت، جان بر جانانه شد
  171:
    - دوش از جنابِ آصف پیک بشارت آمد
    - کز حضرت سلیمان عشرت اشارت آمد
    - خاک وجود ما را از آب باده گل کُن
    - ویران سرای دل را گاه عمارت آمد
    - این شرح بینهایت کز زلف یار گفتند
    - حرفی است از هزاران کاندر عبارت آمد
    - عیبم بپوش زنهار ای خِرقه می آلود
    - کان پاک دامن این جا بهر زیارت آمد
    - امروز جای هر کس پیدا شود ز خوبان
    - کان ماه مجلس افروز اندر صدارت آمد
    - بر تخت جم که تاجش معراج آفتاب است
    - همّت نگر که مُوری با آن حقارت آمد
    - از چشم شوخش ای دل ایمان خود نگه دار
    - کان جادوی کمانکش بر عزم غارت آمد
    - آلوده‌ای تو حافظ فیضی ز شاه درخواه
    - کان عنصر سماحت بهر طهارت آمد
    - دریاست مجلس او دریاب وقت و دُر یاب
    - هان ای زیان رسیده وقت تجارت آمد
  172:
    - عشق تو نهال حیرت آمد
    - وصل تو کمال حیرت آمد
    - بس غرقه حال وصل کآخر
    - هم بر سر حال حیرت آمد
    - یک دل بنما که در ره او
    - بر چهره نه خال حیرت آمد
    - نه وصل بماند و نه واصل
    - آن جا که خیال حیرت آمد
    - از هر طرفی که گوش کردم
    - آواز سؤال حیرت آمد
    - شد منهزم از کمال عزت
    - آن را که جلال حیرت آمد
    - سر تا قدم وجود حافظ
    - در عشق نهال حیرت آمد
  173:
    - در نمازم خم ابروی تو با یاد آمد
    - حالتی رفت که محراب به فریاد آمد
    - از من اکنون طمع صبر و دل و هوش مدار
    - کان تحمّل که تو دیدی همه بر باد آمد
    - باده صافی شد و مرغان چمن مست شدند
    - موسم عاشقی و کار به بنیاد آمد
    - بوی بهبود ز اوضاع جهان می شنوم
    - شادی آورد گل و باد صبا شاد آمد
    -‌ ای عروس هنر از بخت شکایت منمای
    - حجلهِ حسن بیارای که داماد آمد
    - دلفریبان نباتی همه زیور بستند
    - دلبر ماست که با حُسن خداداد آمد
    - زیر بارند درختان که تعلّق دارند
    -‌ ای خوشا سرو که از بار غم آزاد آمد
    - مطرب از گفته حافظ غزلی نغز بخوان
    - تا بگویم که ز عهد طربم یاد آمد
  174:
    - مژده ای دل که دگر باد صبا بازآمد
    - هدهد خوش خبر از طرف سبا بازآمد
    - برکش ای مرغ سحر نغمه داوودی باز
    - که سلیمان گل از باد هوا بازآمد
    - عارفی کو که کند فهم زبان سوسن
    - تا بپرسد که چرا رفت و چرا بازآمد
    - مردمی کرد و کَرَم بختِ خداداده من
    - کان بتِ سنگ دل از راه وفا بازآمد
    - لاله بوی می نوشین بشنید از دم صبح
    - داغ دل بود به امیّد دوا بازآمد
    - چشم من در ره این قافله راه بماند
    - تا به گوش دلم آواز دَرا بازآمد
    - گر چه حافظ در رنجش زد و پیمان بشکست
    - لطف او بین که به صلح از دَرِ ما بازآمد
  175:
    - صبا به تهنیت پیر می فروش آمد
    - که موسم طرب و عیش و ناز و نوش آمد
    - هوا مسیح نفس گشت و باد نافه گشای
    - درخت سبز شد و مرغ در خروش آمد
    - تنور لاله چنان برفروخت باد بهار
    - که غنچه غرق عرق گشت و گل به جوش آمد
    - به گوش هوش نیُوش از من و به عشرت کوش
    - که این سخن سحر از هاتفم به گوش آمد
    - ز فکر تفرقه بازآی تا شوی مجموع
    - به حکم آن که چو شد اهرمن سروش آمد
    - ز مرغ صبح ندانم که سوسن آزاد
    - چه گوش کرد که با ده زبان خموش آمد
    - چه جای صحبت نامحرم است مجلس انس
    - سر پیاله بپوشان که خرقه پوش آمد
    - ز خانقاه به میخانه میرود حافظ
    - مگر ز مستی زهد ریا به هوش آمد
  176:
    - سحرم دولت بیدار به بالین آمد
    - گفت برخیز که آن خسرو شیرین آمد
    - قدحی درکش و سرخوش به تماشا بخرام
    - تا به بینی که نگارت به چه آیین آمد
    - مژدگانی بده ای خلوتی نافه گشای
    - که ز صحرای خُتَن آهوی مشکین آمد
    - گریه آبی به رخ سوختگان بازآورد
    - ناله فریادرس عاشق مسکین آمد
    - مرغ دل باز هوادار کمان ابرویی ست
    -‌ ای کبوتر نگران باش که شاهین آمد
    - ساقیا می بده و غم مخور از دشمن و دوست
    - که به کام دل ما آن بشد و این آمد
    - رسم بدعهدی ایام چو دید ابر بهار
    - گریه اش بر سمن و سنبل و نسرین آمد
    - چون صبا گفته حافظ بشنید از بلبل
    - عنبرافشان به تماشای ریاحین آمد
  177:
    - نه هر که چهره برافروخت دلبری داند
    - نه هر که آینه سازد سکندری داند
    - نه هر که طرف کُلَه کج نهاد و تند نشست
    - کلاه داری و آیینِ سروری داند
    - تو بندگی چو گدایان به شرط مزد مکن
    - که دوست خود روش بنده پروری داند
    - غلام همّت آن رند عافیت سوزم
    - که در گدا صفتی کیمیاگری داند
    - وفای عهد نکو باشد ار بیاموزی
    - وگرنه هر که تو بینی ستمگری داند
    - بباختم دل دیوانه و ندانستم
    - که آدمی بچه‌ای شیوه پری داند
    - هزار نکته باریک تر ز مو اینجاست
    - نه هر که سر بتراشد قلندری داند
    - مدارِ نُقطه بینش ز خالِ تُست مرا
    - که قدر گوهر یکدانه جوهری داند
    - به قدّ و چهره هر آنکس که شاه خوبان شد
    - جهان بگیرد اگر دادگستری داند
    - ز شعر دلکش حافظ کسی بُوَد آگاه
    - که لطفِ نکته و سِرّ سخنوری داند
  178:
    - هر که شد محرم دل در حرم یار بماند
    - وانکه این کار ندانست در انکار بماند
    - اگر از پرده برون شد دل من عیب مکن
    - شکر ایزد که نه در پرده پندار بماند
    - صوفیان واستدند از گِروِ می همه رخت
    - دلق ما بود که در خانه خمّار بماند
    - خرقه پوشان دگر مست گذشتند و گذشت
    - قصّه ماست که در هر سر بازار بماند
    - هر می لعل کز آن دست بلورین ستدم
    - آب حسرت شد و در چشم گهربار بماند
    - جز دل من کَز ازل تا به ابد عاشق رفت
    - جاودان کس نشنیدیم که در کار بماند
    - گشت بیمار که چون چشم تو گردد نرگس
    - شیوه او نشدش حاصل و بیمار بماند
    - از صدای سخن عشق ندیدم خوش تر
    - یادگاری که درین گنبد دوّار بماند
    - داشتم دلقی و صد عیب مرا می پوشید
    - خرقه رهن می و مطرب شد و زُنّار بماند
    - در جمال تو چنان صورت چین حیران شد
    - که حدیثش همه جا بر در و دیوار بماند
    - به تماشاگه زلفش دل حافظ روزی
    - شد که بازآید و جاوید گرفتار بماند
  179:
    - رسید مژده که ایّام غم نخواهد ماند
    - چنان نماند و چنین نیز هم نخواهد ماند
    - من ار چه در نظر یار خاکسار شدم
    - رقیب نیز چنین محترم نخواهد ماند
    - چو پرده دار به شمشیر میزند همه را
    - کسی مقیم حریم حَرَم نخواهد ماند
    - چه جای شکر و شکایت ز نقش نیک و بد است
    - چو بر صحیفه، هستی رقم نخواهد ماند
    - سرود مجلس جمشید گفته اند این بود
    - که جام باده بیاور که جَم نخواهد ماند
    - غنیمتی شمر ای شمع وصل پروانه
    - که این معامله تا صبحدم نخواهد ماند
    - توانگرا دل درویش خود به دست آور
    - که مخزن زر و گنج دِرَم نخواهد ماند
    - برین رواق زبرجد نوشته اند به زر
    - که جز نکویی اهل کرم نخواهد ماند
    - ز مهربانی جانان طمع مبر حافظ
    - که نقش جور و نشان ستم نخواهد ماند
  180:
    -‌ ای پسته تو خنده زده بر حدیث قند
    - مشتاقم از برای خدا یک شکر بخند
    - طوبی ز قامت تو نیارد که دم زند
    - زین قصه بگذرم که سخن می‌شود بلند
    - خواهی که برنخیزدت از دیده رود خون
    - دل در وفای صحبت رود کسان مبند
    - گر جلوه می‌نمایی و گر طعنه می‌زنی
    - ما نیستیم معتقد شیخ خودپسند
    - ز آشفتگی حال من آگاه کی شود
    - آن را که دل نگشت گرفتار این کمند
    - بازار شوق گرم شد آن سروقد کجاست
    - تا جان خود بر آتش رویش کنم سپند
    - جایی که یار ما به شکرخنده دم زند
    -‌ ای پسته کیستی تو خدا را به خود مخند
    - حافظ چو ترک غمزه ترکان نمی‌کنی
    - دانی کجاست جای تو خوارزم یا خجند
  181:
    - بعد از این دست من و دامن آن سرو بلند
    - که به بالای چمان از بن و بیخم برکند
    - حاجت مطرب و می نیست تو برقع بگشا
    - که به رقص آوردم آتش رویت چو سپند
    - هیچ رویی نشود آینه حجله بخت
    - مگر آن روی که مالند در آن سم سمند
    - گفتم اسرار غمت هر چه بود گو می‌باش
    - صبر از این بیش ندارم چه کنم تا کی و چند
    - مکش آن آهوی مشکین مرا ای صیاد
    - شرم از آن چشم سیه دار و مبندش به کمند
    - من خاکی که از این در نتوانم برخاست
    - از کجا بوسه زنم بر لب آن قصر بلند
    - باز مستان دل از آن گیسوی مشکین حافظ
    - زان که دیوانه همان به که بود اندر بند
  182:
    - حسب حالی ننوشتیم و شد ایّامی چند
    - مَحرمی کو که فرستم به تو پیغامی چند
    - ما به آن مقصد عالی نتوانیم رسید
    - هم مگر پیش نهد لُطف شما گامی چند
    - چون مِی از خُم به سبو رفت و گل افکند نقاب
    - فرصت عیش نگه دار و بزن گامی چند
    - قند آمیخته با گل نه علاج دل ماست
    - بوسه‌ای چند برآمیز به دشنامی چند
    - زاهد از کوچه رندان به سلامت بگذر
    - تا خرابت نکند صحبت بدنامی چند
    - عیب می جمله چو گفتی هنرش نیز بگوی
    - نفی حکمت مکن از بهر دل عامی چند
    -‌ ای گدایان خرابات خدا یار شماست
    - چشم انعام مدارید ز انعامی چند
    - پیر میخانه چه خوش گفت به دُردی کش خویش
    - که مگو حال دل سوخته با خامی چند
    - حافظ از شوق رُخ مهرفروز تو بسوخت
    - کامگارا نظری کن سوی ناکامی چند
  183:
    - دوش وقت سحر از غصّه نجاتم دادند
    - وندر آن ظلمت شب آب حیاتم دادند
    - بی خود از شعشعه پرتو ذاتم کردند
    - باده از جام تجلّی صفاتم دادند
    - چه مبارک سحری بود و چه فرخنده شبی
    - آن شب قدر که این تازه براتم دادند
    - بعد ازین روی من و آینه وصف جمال
    - که در آن جا خبر از جلوه ذاتم دادند
    - من اگر کامروا گشتم و خوشدل چه عجب
    - مستحقّ بودم و اینها به زکاتم دادند
    - هاتف آن روز به من مژده این دولت داد
    - که بر آن جور و جفا صبر و ثباتم دادند
    - این همه شهد و شکر کز سخنم می ریزد
    - اجر صبریست کز آن شاخ نباتم دادند
    - همّت حافظ و اَنفاس سحرخیزان بود
    - که ز بند غم ایّام نجاتم دادند
  184:
    - دوش دیدم که ملایک در میخانه زدند
    - گِلِ آدم بسرشتند و به پیمانه زدند
    - ساکنان حرم سَتر و عَفافِ ملکوت
    - با من راه نشین بادهِ مستانه زدند
    - آسمان بارِ امانت نتوانست کشید
    - قُرعه کار به نامِ من دیوانه زدند
    - جنگِ هفتاد و دو ملّت همه را عُذر بنه
    - چون ندیدند حقیقت رَهِ افسانه زدند
    - شکر آن را که میان من و او صُلح افتاد
    - صوفیان رقص کنان ساغر شکرانه زدند
    - آتش آن نیست که از شعله او خندد شمع
    - آتش آن است که در خرمنِ پروانه زدند
    - کس چو حافظ نگشاد از رُخِ اندیشه نقاب
    - تا سر زُلفِ سخن را به قلم شانه زدند
  185:
    - نقدها را بُوَد آیا که عیاری گیرند
    - تا همه صومعه داران پی کاری گیرند
    - مصلحت دیدِ من آنست که یاران همه کار
    - بگذارند و خَم طُرّهِ یاری گیرند
    - خوش گرفتند حریفان سَر زُلف ساقی
    - گر فلکشان بگذارد که قراری گیرند
    - قُوَّتِ بازوی پرهیز به خوبان مفروش
    - که درین خیل حصاری به سواری گیرند
    - یا رب این بچّهِ تُرکان چه دلیرند به خون
    - که به تیر مُژه هر لحظه شکاری گیرند
    - رقص بر شعر تر و ناله نی خوش باشد
    - خاصه رقصی که در آن دستِ نگاری گیرند
    - حافظ اَبنایِ زمان را غم مسکینان نیست
    - زین میان گر بتوان به که کناری گیرند
  186:
    - گر مِی فروش حاجت رندان روا کند
    - ایزد گنه ببخشد و دفع بلا کُند
    - ساقی به جام عدل بده باده تا گدا
    - غیرت نیاورد که جهان پُربلا کند
    - حقّا کزین غمان برسد مُژده امان
    - گر سالکی به عهد امانت وفا کند
    - گر رنج پیشت آید و گر راحت ای حکیم
    - نسبت مکُن به غیر که اینها خدا کند
    - مطرب بساز عود که کس بی اجل نمرد
    - وانکو، نه این ترانه سراید خطا کند
    - در کارخانه‌ای که ره عقل و فضل نیست
    - فهم ضعیف، رای فضولی چرا کُند
    - ما را که درد عشق و بلای خمار کشت
    - یا وصل دوست یا می صافی دوا کند
    - جان رفت در سر می و حافظ به عشق سوخت
    - عیسی دمی کُجاست که احیای ما کند
  187:
    - دلا بسوز که سوزِ تو کارها بکند
    - نیاز نیم شبی دفع صد بلا بکند
    - عتاب یار پری چهره عاشقانه بکش
    - که یک کرشمه تلافیِّ صد جفا بکند
    - ز ملک تا ملکوتش حجاب برگیرند
    - هر آنکه خدمت جام جهان نما بکند
    - طبیب عشق مسیحا دمست و مشفق لیک
    - چو درد در تو نبیند کرا دوا بکند
    - تو با خدای خود انداز کار و دل خوش دار
    - که رَحم اگر نکند مدّعی خدا بکند
    - ز بخت خفته ملولم، بُوَد که بیداری
    - به وقت فاتحه صبح، یک دعا بکند
    - بسوخت حافظ و بویی به زلف یار نبرد
    - مگر دلالت این دولتش صبا بکند
  188:
    - مرا به رندی و عشق آن فضول عیب کُند
    - که اعتراض بر اسرار عِلم غیب کند
    - کمالِ صدق محبّت ببین نه نقص گناه
    - که هر که بی هنر افتد نظر به عیب کند
    - ز عطر حور بهشت آن زمان برآید بوی
    - که خاک میکده ما عبیر جیب کند
    - چنان زند ره اسلام غمزه ساقی
    - که اجتناب ز صهبا مگر صهیب کند
    - کلید گنج سعادت قبول اهل دل است
    - مباد آنکه درین نکته شکّ و ریب کند
    - شبان وادی ایمن گهی رسد به مراد
    - که چند سال به جان خدمت شعیب کند
    - ز دیده خون بچکاند فسانه حافظ
    - چو یاد وقت زمان شباب و شیب کند
  189:
    - طایر دولت اگر بار گذاری بکند
    - یار بازآید و با وصل قراری بکند
    - دیده را دستگه دُرّ و گُهر گر چه نماند
    - بخورد خونی و تدبیر نثاری بکند
    - دوش گفتم بکند لعل لبش چارهِ من؟
    - هاتف غیب ندا داد که آری بکند
    - کس نیارد بَرِ او دَم زند از قصّهِ ما
    - مگرش باد صبا گوش گذاری بکُند
    - داده ام بازِ نظر را به تذروی پرواز
    - بازخواند مگرش نقش و شکاری بکند
    - شهر خالی ست ز عشّاق بوَد کز طرفی
    - مردی از خویش برون آید و کاری بکند؟
    - یا وفا یا خبر وصلِ تو یا مرگ رقیب
    - بازی چرخ یکی زین همه باری بکند
    - کو کریمی که ز بزم طربش غمزده‌ای
    - جرعه‌ای درکشد و دفعِ خماری بکند
    - حافظا گر نروی از درِ او هم روزی
    - گذری بر سرت از گوشه کناری بکند
  190:
    - کلک مشکین تو روزی که ز ما یاد کند
    - ببرد اجر دو صد بنده که آزاد کند
    - قاصد حضرتِ سلمی که سلامت بادش
    - چه شود گَر، به سلامی دل ما شاد کند
    - امتحان کُن که بسی گنج مُرادت بدهند
    - گر خرابی چو مرا، لطف تو آباد کند
    - یا رب اندر دل آن خسرو شیرین انداز
    - که به رحمت گذری بر سر فرهاد کند
    - شاه را به بود از طاعت صدساله و زهد
    - قدر یک ساعته عمری که درو داد کند
    - حالیا عشوهِ عشق تو ز بنیادم برد
    - تا دگر باره حکیمانه چه بنیاد کند
    - گوهر پاک تو از مدحت ما مستغنی ست
    - فکر مشّاطه چه با حسن خداداد کند
    - ره نبردیم به مقصود خود اندر شیراز
    - خرّم آن روز که حافظ ره بغداد کند
  191:
    - آن کیست کز روی کَرم با من وفاداری کند
    - بر جای بدکاری چو من، یکدم نکوکاری کند
    - اول به بانگ نای و نی آرد به دل پیغام وی
    - وآنگه به یک پیمانه می با من وفاداری کند
    - دلبر که جان فرسود از او، کام دلم نگشود از او
    - نومید نتوان بود از او، باشد که دلداری کند
    - گفتم گره نگشوده‌ام، زان طرّه تا من بوده‌ام
    - گفتا مَنَش فرموده‌ام، تا با تو طرّاری کند
    - پشمینه پوش تندخو، از عشق نشنیدست بو
    - از مستیش رمزی بگو، تا ترک هشیاری کند
    - چون من گدایی بی‌نشان مشکل بود یاری چنان
    - سلطان کجا عیش نهان با رندِ بازاری کند
    - زان طرّه‌ی پرپیچ و خم، سهل است اگر بینم ستم
    - از بند و زنجیرش چه غم هر کس که عیّاری کند
    - با چشم پرنیرنگ او حافظ مکن آهنگ او
    - کان چشم مستِ شنگِ او بسیار مکّاری کند
    - شد لشکرِ غم بی عدد، از بخت می‌خواهم مدد
    - تا فخرِ دین عبدالصّمد باشد که غمخواری کند
  192:
    - سرو چمانِ من چرا، میل چمن نمیکند
    - همدم گل نمیشود، یادِ سمن نمیکند
    - تا دلِ هرزه گردِ من، رفت به چین زلف او
    - زان سفر دراز خود، عزم وطن نمیکند
    - پیش کمان ابرویت، لابه همی کنم ولی
    - گوش کشیده است از آن، گوش به من نمیکند
    - با همه عطف دامَنَت آیدم از صبا عجب
    - کز گُذر تو خاک را مشک خُتن نمیکند
    - چون ز نسیم میشود، زلف بنفشه پُرشکن
    - وه که دلم چه یاد آن عهد شکن نمیکند
    - دل به امید روی او، همدم جان نمیشود
    - جان به هوای کوی او، خدمت تن نمیکند
    - ساقیِ سیم ساقِ من، گر همه درد میدهد
    - کیست که تن چو جام می جمله دهن نمیکند
    - دستخوش جفا مکن، آب رُخم که فیضِ ابر
    - بی مددِ سرشکِ من، دُرّ عدن نمیکند
    - کشته غمزه تو شد، حافظ ناشنیده پند
    - تیغ سزاست هر که را، دَردِ سخن نمیکند
  193:
    - در نظربازی ما بی خبران حیرانند
    - من چنینم که نمودم دگر ایشان دانند
    - عاقلان نقطه پرگار وجودند ولی
    - عشق داند که درین دایره سرگردانند
    - جلوه گاه رخ او دیده من تنها نیست
    - ماه و خورشید هم این آینه میگردانند
    - عهد ما با لب شیرین دهنان بست خدا
    - ما همه بنده و این قوم خداوندانند
    - مفلسانیم و هوای می و مطرب داریم
    - آه اگر خِرقه‌ی پشمین به گرو نستانند
    - وصل رُخساره خورشید ز خُفّاش مپرس
    - که درین آینه صاحب نظران حیرانند
    - لاف عشق و گله از یار؟ زهی لاف دروغ!
    - عشقبازان چنین، مستحق هجرانند
    - مگرم چشم سیاه تو بیاموزد کار
    - ورنه مستوری و مستی همه کس نتوانند
    - گر به نزهتگه ارواح برد بوی تو باد
    - عقل و جان گوهر هستی به نثار افشانند
    - زاهد از رندی حافظ نکند فهم مُراد
    - «دیو بگریزد از آن قوم که قرآن خوانند»
  194:
    - سمن بویان غبار غم چو بنشینند بنشانند
    - پری رویان قرار دل چو بستیزند بستانند
    - به فتراک جفا دلها چو بربندند بربندند
    - ز زلف عنبرین جانها چو بگشایند بفشانند
    - به عمری یک نفس با ما چو بنشینند برخیزند
    - نهال شوق در خاطر چو برخیزند بنشانند
    - سرشک گوشه گیران را چو دَریابند دُر یابند
    - رخ مهر از سحرخیزان نگردانند اگر دانند
    - ز چشمم، لعل رُمّانی چو می خندند می بارند
    - ز رویم راز پنهانی چو می بینند، میخوانند
    - چو منصور از مراد آنان که بَر، دارند بر دارند
    - که با این درد اگر در بند درمانند درمانند
    - درین حضرت چو مشتاقان نیاز آرند، ناز آرند
    - بدین درگاه حافظ را چو می خوانند می رانند
  195:
    - غلام نرگسِ مستِ تو تاجدارانند
    - خراب باده لعل تو هوشیارانند
    - ترا صبا و مرا آب دیده شُد غمّاز
    - وگر نه عاشق و معشوق رازدارانند
    - ز زیر زُلف دوتا چون گذر کنی بنگر
    - که از یمین و یسارت چه بی قرارانند
    - گذار کن چو صبا بر بنفشه زار و به بین
    - که از تطاول زلفت چه سوگوارانند
    - نصیب ماست بهشت ای خداشناس برو
    - که مستحقّ کرامت گناهکارانند
    - نه من بر آن گُل عارض غزل سرایم و بس
    - که عَندلیب تو از هر طرف هزارانند
    - تو دستگیر شو ای خضر پی خجسته که من
    - پیاده میروم و همرهان سوارانند
    - بیا به میکده و چهره ارغوانی کُن
    - مرو به صومعه کان جا سیاهکارانند
    - خلاص، حافظ از آن زلف تابدار مباد
    - که بستگان کمند تو رستگارانند
  196:
    - آنان که خاک را به نظر کیمیا کنند
    - آیا بُوَد که گوشهِ چشمی به ما کنند
    - دردم نهفته به ز طبیبان مدّعی
    - باشد که از خزانه غیبم دوا کنند
    - معشوقه چون نقاب ز رخ در نمی کشد
    - هر کس حکایتی به تصوّر چرا کنند؟
    - چون حسن عاقبت نه به رندی و زاهدیست
    - آن به که کار خود به عنایت رها کنند
    - بی معرفت مباش که در من یزید عشق
    - اهل نظر معامله با آشنا کنند
    - حالی درون پرده بسی فتنه میرود
    - تا آن زمان که پرده برافتد چه‌ها کنند
    - گر سنگ ازین حدیث بنالد عجب مدار
    - صاحبدلان حکایت دل خوش ادا کنند
    - می خور که صد گناه ز اغیار در حجاب
    - بهتر ز طاعتی که به روی و ریا کنند
    - پیراهنی که آید از ُو بوی یوسفم
    - ترسم برادران غیورش قبا کنند
    - پنهان ز حاسدان به خودم خوان که منعمان
    - خیر نهان برای رضای خدا کنند
    - حافظ دوام وصل میسّر نمی شود
    - شاهان کم التفات به حال گدا کنند
  197:
    - شاهدان گر دلبری زین سان کنند
    - زاهدان را رخنه در ایمان کنند
    - هر کجا آن شاخ نرگس بشکُفد
    - گُلرخانش دیده نرگسدان کنند
    -‌ ای جوان سر و قد، گویی بزن
    - پیش از آن کز قامتت چوگان کنند
    - عاشقان را بر سرِ خود حُکم نیست
    - هر چه فرمان تو باشد آن کنند
    - مردم چشمم به خون آغشته شد
    - در کجا این ظلم برِ انسان کنند
    - پیش چشمم کمترست از قطره‌ای
    - آن حکایتها که از طوفان کنند
    - یار ما چون سازد آغاز سماع
    - قُدسیان بر عرش دست افشان کنند
    - عید رخسار تو کو؟ تا عاشقان
    - در وفایت جان خود قربان کنند
    - سر مکش حافظ ز آه نیم شب
    - تا چو صحبت آینه رخشان کنند
  198:
    - گفتم کِی اَم دهان و لبت کامران کنند؟
    - گُفتا به چشم هر چه تو گویی چنان کنند
    - گفتم خراج مِصر طلب می کند لبت
    - گفتا درین معامله کم تر زیان کنند
    - گفتم به نقطه‌ی دهنت خود که بُرد راه
    - گفت این حکایتی ست که با نکته دان کنند
    - گفتم صنم پرست مشو با صمد نشین
    - گفتا به کوی عشق هم این و هم آن کنند
    - گفتم هوای میکده، غم می بَرَد ز دل
    - گفتا خوش آن کسان که دلی شادمان کنند
    - گفتم شراب و خِرقه نه آیین مذهب است
    - گفت این عمل به مذهب پیر مُغان کنند
    - گفتم ز لعلِ نوشِ لبان، پیر را چه سود؟
    - گفتا به بوسه شکرینش جوان کنند
    - گفتم که خواجه کی به سر حجله می رود؟
    - گفت آن زمان که مشتری و مه قران کنند
    - گفتم دعای دولتِ او وِردِ حافظ است
    - گفت این دعا ملایک هفت آسمان کنند
  199:
    - واعظان کین جلوه در محراب و منبر می کنند
    - چون به خلوت می روند آن کار دیگر میکنند
    - مشکلی دارم ز دانشمند مجلس بازپرس
    - توبه فرمایان چرا خود توبه کمتر میکنند
    - گوییا باور نمی دارند روز داوری
    - کاین همه قلب و دغل در کار داور می کنند
    - بنده پیر خراباتم که درویشان او
    - گنج را از بی نیازی خاک بر سر می کنند
    - یا رب این نو دولتان را با خرِ خودشان نشان
    - کاین همه ناز از غلام ترک و استر می کنند
    -‌ ای گدای خانقه بازآ که در دیر مغان
    - می دهند آبی و دلها را توانگر می کنند
    - حُسن بی پایان او چندان که عاشق می کشد
    - زمره‌ای دیگر به عشق از غیب سر بر می کنند
    - بر در میخانه عشق ای مَلَک تسبیح گوی
    - کاندر آنجا طینت آدم مُخمّر میکنند
    - صبحدم از عرش می آمد خروشی عقل گفت
    - قدسیان گویی که شعر حافظ از بر می کنند
  200:
    - دانی که چنگ و عود چه تقریر میکنند
    - پنهان خورید باده که تعزیر میکنند
    - گویند رمز عشق مگویید و مَشنوید
    - مُشکل حکایتی ست که تقریر میکنند
    - ناموس عشق و رونق عشّاق می برند
    - منع جوان و سرزنش پیر می کنند
    - ما از برون در شُده مغرور صد فریب
    - تا خود درونِ پرده چه تدبیر می کنند
    - تشویش وقت پیر مغان میدهند باز
    - این سالکان نگر که چه با پیر می کنند
    - صد ملکِ دل به نیم نظر می توان خرید
    - خوبان درین معامله تقصیر می کنند
    - قومی به جدّ و جهد نهادند وصل دوست
    - قومی دگر حواله به تقدیر می کنند
    - فی الجمله اعتماد مکن بر ثبات دهر
    - کاین کارخانه ییست که تغییر می کنند
    - می خور که شیخ و حافظ و مفتی و محتسب
    - چون نیک بنگری همه تزویر می کنند
  201:
    - شراب بی غش و ساقی خوش دو دامِ رهند
    - که زیرکان جهان از کمندشان نرهند
    - من ار چه عاشقم و رند و مست و نامه سیاه
    - هزار شُکر که یاران شهر بی گنهند!
    - جفا نه شیوه درویشی است و راهروی
    - بیار باده که این سالکان نه مرد رهند
    - مبین حقیر گدایان عشق را کین قوم
    - شهان بی کمر و خسروان بی کُلَهَند
    - غلام همّت دردی کشان یکرنگم
    - نه آن گروه که ازرق لباس و دل سیهند
    - به هوش باش که هنگام باد استغنا
    - هزار خرمن طاعت به نیم جو ننهند
    - مکن که کوکبه دلبری شکسته شود
    - چو بندگان بگریزند و چاکران بجهند
    - قدم منه به خرابات جُز به شرط ادب
    - که سالکان درش، محرمان پادشهند
    - جناب عشق بلند است، هّمتی حافظ
    - که عاشقان ره بی همّتان به خود ندهند
  202:
    - بوَد آیا، که در میکده‌ها بگشایند
    - گِره از کار فروبسته ما بگشایند
    - اگر از بهر دل زاهد خودبین بستند
    - دل قوی دار که از بهر خدا بگشایند
    - به صفای دل رندان، صبوحی زدگان
    - بس در بسته به مفتاح دعا بگشایند
    - گیسوی چنگ ببُرّید به مرگ می ناب
    - تا همه مغبچگان زلف دوتا بگشایند
    - نامه تعزیت دختر رَز بنویسید
    - تا حریفان همه خون از مژه‌ها بگشایند
    - در میخانه ببستند خدایا مپسند
    - که در خانه تزویر و ریا بگشایند
    - حافظ این خرقه که داری تو ببینی فردا
    - که چه زُنّار ز زیرش به جفا بگشایند
  203:
    - سالها دفتر ما در گرو صهبا بود
    - رونق میکده از درس و دعای ما بود
    - نیکی پیر مُغان بین که چو ما بدمستان
    - هر چه کردیم به چشم کَرَمش زیبا بود
    - دفتر دانش ما جمله بشویید به می
    - که فلک دیدم و در کین دل دانا بُود
    - از بتان، آن، طلب ار حُسن شناسی ای دل
    - کاین کسی گفت که در علم نظر بینا بود
    - دل چو پرگار به هر سو دورانی می کرد
    - وندران دایره سرگشته پابرجا بود
    - مُطرب از دردِ محبّت عملی می پرداخت
    - که حکیمان جهان را مژه خون پالا بود
    - می شکفتم ز طَرب زانکه چو گل بر لب جُوی
    - بر سرم سایه آن سرو سهی بالا بود
    - پیر گلرنگ من اندر حقّ ازرق پوشان
    - رخصتِ خبث نداد، اَرنه حکایتها بود
    - قلب اندودهِ حافظ برِ او خرج نشد
    - که معامل به همه عیبِ نهان بینا بود
  204:
    - یاد باد آن که نهانت نظری با ما بود
    - رقم مِهر تو بر چهره ما پیدا بود
    - یاد باد آن که چو چشمت به عتابم می کُشت
    - مُعجز عیسویت در لب شکّرخا بود
    - یاد باد آن که صبوحی زده در مجلس انس
    - جُز من و یار نبودیم و خدا با ما بود
    - یاد باد آنکه رُخَت شمع طرب می افروخت
    - وین دل سوخته پروانه ناپروا بود
    - یاد باد آنکه در آن بزمگه خُلق و ادب
    - آنکه او خنده مستانه زدی صهبا بود
    - یاد باد آنکه چو یاقوت قدح خنده زدی
    - در میان من و لعل تو حکایتها بود
    - یاد باد آنکه مه من چو کَمَر بربستی،
    - در رکابش مَه نو پیک جهان پیما بود
    - یاد باد آنکه خرابات نشین بودم و مست
    - وآنچه در مسجدم امروز کم است آن جا بود
    - یاد باد آن که به اصلاح شما می شد راست
    - نظم هر گوهر ناسفته که حافظ را بود
  205:
    - تا ز میخانه و می نام و نشان خواهد بود
    - سرِ ما خاکِ ره پیر مُغان خواهد بود
    - حلقه پیر مُغان از ازلم در گوش است
    - بر همانیم که بودیم و همان خواهد بود
    - بر سر تُربت ما چون گذری همّت خواه
    - که زیارتگه رندان جهان خواهد بود
    - برو ای زاهد خودبین که ز چشم من و تو
    - راز این پرده نهان است و نهان خواهد بود
    - تُرک عاشق کُش من مست برون رفت امروز
    - تا دگر خون که از دیده روان خواهد بود
    - چشمم آن شب که ز شوق تو نهم سر به لحد
    - تا دمِ صبح قیامت نگران خواهد بود
    - بخت حافظ گر از این گونه مدد خواهد داد!
    - زلف معشوقه به دست دگران خواهد بود
  206:
    - پیش از اینت بیش ازین، اندیشه عُشّاق بود
    - مهرورزیِّ تو با ما شهره آفاق بود
    - یاد باد آن صحبت شبها که با نوشین لبان
    - بحث سِرّ عشق و ذکر حلقه عشّاق بود
    - حسن مه رویان مجلس گر چه دل می برد و دین
    - بحث ما در لطف طبع و خوبی اخلاق بود
    - پیش ازین کین سقف سبز و طاق مینا برکشند
    - منظر چشم مرا ابروی جانان طاق بود
    - از دم صبح ازل تا آخر شام ابد
    - دوستّی و مهر بر یک عهد و یک میثاق بود
    - سایه معشوق اگر افتاد بر عاشق چه شد
    - ما به او محتاج بودیم او به ما مشتاق بود
    - رشته تسبیح اگر بگسست معذورم بدار
    - دستم اندر ساعد ساقّیِ سیمین ساق بود
    - در شب قدر ار صبوحی کرده ام عیبم مکن
    - سرخوش آمد یار و جامی بر کنار طاق بود
    - بر در شاهم گدایی نکته‌ای در کار کرد
    - گفت بر هر خوان که بنشستم خدا رزّاق بود
    - شعر حافظ در زمان آدم اندر باغ خلد
    - دفتر نسرین و گل را زینت اوراق بود
  207:
    - یاد باد آنکه سر کوی توام منزل بود
    - دیده را روشنی از خاک دَرت حاصل بود
    - راست چون سوسن و گُل از اثر صُحبت پاک
    - بر زبان بود مرا هر چه تو را در دل بود
    - دل چو از پیر خِرد نقل معانی می کرد
    - عشق می گفت به شرح آنچه بر او مشکل بود
    - آه ازین جور و تظلّم که درین دامگه است
    - آه از آن ناز و تنعّم که در آن محفل بود
    - در دلم بود که بی دوست نباشم هرگز
    - چه توان کرد که سعی من و دل باطل بود
    - دوش بر یاد حریفان به خرابات شدم
    - خُم مِی دیدم خون در دل و سر در گل بود
    - بس بگشتم که بپرسم سبب درد فراق
    - مُفتی عقل درین مسئله لایعقل بود
    - راستی خاتم فیروزه‌ی بواسحاقی
    - خوش درخشید ولی دولتِ مستعجل بود
    - دیدی آن قهقهه کبک خرامان حافظ
    - که ز سرپنجه شاهین قضا غافل بود
  208:
    - خستگان را چو طلب باشد و قوّت نبود
    - گر تو بیداد کنی شرط مروّت نبود
    - ما جفا از تو ندیدیم و تو خود نپسندی
    - آن چه در مذهب اصحاب طریقت نبود
    - خیره آن دیده که آبش نبرد گریه عشق
    - تیره آن دل که در او شمع محبّت نبود
    - دولت از مرغ همایون طلب و سایه او
    - زان که با زاغ و زغن شهپر دولت نبود
    - گر من از میکده همّت طلبم عیب مکن
    - شیخ ما گفت که در صومعه همّت نبود
    - چون طهارت نبود کعبه و بتخانه یکی ست
    - نبُود خیر در آن خانه که عصمت نبود
    - حافظا علم و ادب وَرز که در مجلس خاصّ
    - هر که را نیست ادب لایق صحبت نبود
  209:
    - قتل این خسته به شمشیر تو تقدیر نبود
    - ورنه هیچ از دل بی رحم تو تقصیر نبود
    - من دیوانه چو زلف تو رها می کردم
    - هیچ لایقترم از حلقه زنجیر نبود
    - یا رب آیینه حُسن تو چه جوهر دارد
    - که درو آهِ مرا قوّتِ تاثیر نبود
    - سر ز حیرت به در میکده‌ها برکردم
    - چون شناسای تو در صومعه یک پیر نبود
    - نازنین تر ز قدّت در چمن ناز نرست
    - خوش تر از نقش تو در عالم تصویر نبود
    - تا مگر همچو صبا باز به کوی تو رسم
    - حاصلم دوش بجز ناله شبگیر نبود
    - آن کشیدم ز تو ای آتش هجران که چو شمع
    - جز فنای خودم از دست تو تدبیر نبود
    - آیتی بود عذاب انده حافظ بی تو
    - که بر هیچ کَسَش حاجت تفسیر نبود
  210:
    - دوش در حلقه‌ی ما صحبت گیسوی تو بود
    - تا دل شب سخن از سلسله‌ی موی تو بود
    - دل که از ناوک مژگان تو در خون میگشت
    - باز مشتاق کمانخانه ابروی تو بود
    - هم عفاالله صبا کز تو پیامی میداد
    - ورنه در کَس نرسیدیم که از کوی تو بود
    - عالم از شور و شر عشق خبر هیچ نداشت
    - فتنه انگیز جهان غمزه جادوی تو بود
    - من سرگشته هم از اهل سلامت بودم
    - دام راهم شکَنِ طُرَّه هندوی تو بود
    - بگشا بند قبا تا بگشاید دلِ من
    - که گشادی که مرا بود ز پهلوی تو بود
    - به وفای تو که بر تُربت حافظ بگذر
    - کز جهان میشد و در آرزوی روی تو بود
  211:
    - دوش می آمد و رخساره برافروخته بود
    - تا کجا باز دل غمزده‌ای سوخته بود
    - رسم عاشق کشی و شیوه شهرآشوبی
    - جامه‌ای بود که بر قامت او دوخته بود
    - جان عشّاق سپند رخ خود می دانست
    - وآتش چهره بدین کار برافروخته بود
    - گر چه می گفت که زارت بکشم می دیدم
    - که نهانش نظری با من دلسوخته بود
    - کفر زلفش ره دین میزد و آن سنگین دل
    - در رهش مشعلی از چهره برافروخته بود
    - دل بسی خون به کف آورد ولی دیده بریخت
    - الله الله که تلف کرد و که اندوخته بود
    - یار مفروش به دنیا که بسی سود نکرد
    - آن که یوسف به زر ناسره بفروخته بود
    - گفت و خوش گفت برو خرقه بسوزان حافظ
    - یا رب این قلب شناسی ز که آموخته بود
  212:
    - یک دو جامم دی سحرگه اتّفاق افتاده بود
    - وز لب ساقی شرابم در مذاق افتاده بود
    - از سر مستی دگر با شاهد عهد شباب
    - رجعتی میخواستم لیکن طلاق افتاده بود
    - در مقامات طریقت هر کجا کردیم سیر
    - عافیت را با نظربازی فراق افتاده بود
    - ساقیا جام دمادم دِه که در سیر طریق
    - هر که عاشق وش نیامد در نفاق افتاده بود
    -‌ ای مُعَبِّر مژده‌ای فرما که دوشم آفتاب
    - در شکر خواب صبوحی هم وثاق افتاده بود
    - نقش می بستم که گیرم گوشه‌ای زان چشم مست
    - طاقت و صبر از خم ابروش طاق افتاده بود
    - حافظ آن ساعت که این نظم پریشان مینوشت
    - طایر فکرش به دام اشتیاق افتاده بود
    - گر نکردی نُصرتِ دین شاه یحیی از کرم
    - کار ملک و دین ز نظم و اتّساق افتاده بود
  213:
    - گوهر مخزن اسرار همانست که بود
    - حُقّه مهر بدان مُهر و نشانست که بود
    - عاشقان زُمره ارباب امانت باشند
    - لاجرم چشم گهربار همانست که بود
    - از صبا پرس که ما را همه شب تا دَم صبح
    - بوی زلف تو همان مونس جانست که بود
    - طالب لعل و گهر نیست و گرنه خورشید
    - همچنان در عمل معدن و کانست که بود
    - کشته غمزه خود را به زیارت دریاب
    - زان که بیچاره همان دل نگرانست که بود
    - رنگ خون دل ما را که نهان می کردی
    - همچنان در لب لعل تو عیانست که بود
    - زلف هندوی تو گفتم که دگر ره نزند
    - سالها رفت و بدان سیرت و سانست که بود
    - حافظا بازنما قصّه خونابه چشم
    - که درین چشمه همان آب روانست که بود
  214:
    - دیدم به خواب خوش که به دستم پیاله بود
    - تعبیر رفت و کار به دولت حواله بود
    - چهل سال رنج و غصّه کشیدیم و عاقبت
    - تدبیر ما به دست شراب دوساله بود
    - آن نافه مراد که می خواستم ز بخت
    - در چین زلف آن بت مشکین کلاله بود
    - از دست برده بود خمار غمم سحر
    - دولت مساعد آمد و می در پیاله بود
    - بر آستان میکده خون می خورم مدام
    - روزیِّ ما ز خوان کرَم این نواله بود
    - هر کو نکاشت مِهر و ز خوبی گُلی نچید
    - در رهگذار باد نگهبان لاله بود
    - بر طرف گلشنم گذر افتاد وقت صبح
    - آن دَم که کار مرغ سحر آه و ناله بود
    - دیدیم شعر دلکش حافظ به مدح شاه
    - یک بیت از آن سفینه به از صد رساله بود
    - آن شاه تند حمله که خورشید شیرگیر
    - پیشش به روز معرکه کمتر غزاله بود
  215:
    - به کوی میکده یا رب سحر چه مشغله بود
    - که جوش شاهد و ساقی و شمع و مشعله بود
    - حدیث عشق که از حرف و صوت مستغنی ست
    - به ناله دف و نی در خروش و ولوله بود
    - مباحثی که در آن حلقه جنون میرفت
    - ورای مدرسه و قال و قیل مسئله بود
    - دل از کرشمه ساقی به شکر بود ولی
    - ز نامساعدی بختش اندکی گله بود
    - قیاس کردم و آن چشم جادوانه مست
    - هزار ساحر چون سامریش در گَله بود
    - بگفتمش به لبم بوسه‌ای حوالت کن
    - به خنده گفت کِی ات با من این معامله بود
    - ز اخترم نظری سعد در ره است که دوش
    - میان ماه و رخ یار من مقابله بود
    - دهان یار که درمان درد حافظ داشت
    - فغان که وقت مروّت چه تنگ حوصله بود
  216:
    - آن یار کزوُ خانه ما جایِ پری داشت
    - سر تا قدمش چون پری از عیب بَری بود
    - دل گفت فروکش کنم این شهر به بویش
    - بیچاره ندانست که یارش سفری بود
    - منظور خردمند من آن ماه که او را
    - با حُسن ادب شیوه صاحب نظری بود
    - از چنگ منش اختر بدمهر به دَر بُرد
    - آری چه کنم دولت دور قمری بود
    - عذری بنه ای دل که تو درویشی و او را
    - در مملکت حُسن سرِ تاجوری بود
    - تنها نه ز راز دل من پرده برافتاد
    - تا بود فلک، شیوه او پرده دری بود
    - اوقات خوش آن بود که با دوست به سر رفت
    - باقی همه بی حاصلی و بی خبری بود
    - خوش بود لب آب و گُل و سبزه و نسرین
    - افسوس که آن گنج روان رهگذری بود
    - خود را بکشد بلبل ازین رشک که گُل را
    - با باد صبا وقت سحر جلوه گری بود
    - هر گنج سعادت که خدا داد به حافظ
    - از یمن دعای شب و درس سحری بود
  217:
    - مسلمانان مرا وقتی دلی بود
    - که با وی گفتمی گر مشکلی بود
    - دلی همدرد و یاری مصلحت بین
    - که استظهار هر اهل دلی بود
    - به گردابی چو می افتادم از غم
    - به تدبیرش امید ساحلی بود
    - ز من ضایع شد اندر کوی جانان
    - چه دامنگیر یا رب منزلی بود
    - هنر بی عیب حرمان نیست لیکن
    - ز من محرومتر کی سائلی بود
    - برین جان پریشان رحمت آرید
    - که وقتی کاردانی کاملی بود
    - مرا تا عشق تعلیم سخن کرد
    - حدیثم نکته هر محفلی بود
    - مگو دیگر که حافظ نکته دانست
    - که ما دیدیم و محکم غافلی بود
  218:
    - در ازل هر کو به فیض دولت ارزانی بوَد
    - تا ابد جام مُرادش همدم جانی بوَد
    - من همان ساعت که از می خواستم شد توبه کار
    - گفتم این شاخ ار دهد باری پشیمانی بود
    - خود گرفتم کافکنم سجّاده چون سوسن به دوش
    - همچو گل بر خرقه رنگ می! مسلمانی بود؟
    - بی چراغ جام در خلوت نمی یارم نشست
    - زآنکه کُنج اهل دل باید که نورانی بود
    - همّت عالی طلب جام مرصّع گو مباش
    - رند را آب عنب یاقوت رُمّانی بود
    - گر چه بی سامان نماید کار ما سهلش مبین
    - کاندرین کشور گدایی رشک سلطانی بود
    - نیک نامی خواهی ای دل با بدان صحبت مدار
    - خودپسندی جان من برهان نادانی بود
    - مجلس انس و بهار و بحث شعر اندر میان
    - نستدن جام می از جانان گرانجانی بود
    - دی عزیزی گفت حافظ میخورد پنهان شراب
    -‌ ای عزیز من نه عیب آن به که پنهانی بود؟
  219:
    - کنون که در چمن آمد گُل از عدم به وجود
    - بنفشه در قدم او نهاد سر به سجود
    - بنوش جام صبوحی به ناله دف و چنگ
    - ببوس غبغب ساقی به نغمه نی و عود
    - به دور گل منشین بی شراب و شاهد و چنگ
    - که همچو دور بقا هفته‌ای بود معدود
    - شد از خروج ریاحین چو آسمان روشن
    - زمین به اختر میمون و طالع مسعود
    - ز دست شاهد نازک عذار عیسی دم
    - شراب نوش و رها کن حدیث عاد و ثمود
    - جهان چو خلدبرین شد به دور سوسن و گل
    - ولی چه سود که در وی نه ممکن است خلود
    - چو گل سوار شود بر هوا سلیمان وار
    - سحر که مرغ درآید به نغمه داوود
    - به باغ تازه کن آیین دین زردشتی
    - کنون که لاله برافروخت آتش نمرود
    - بخواه جام صبوحی به یاد آصف عهد
    - وزیر ملک سلیمان عماد دین محمود
    - بود که مجلس حافظ به یمن تربیتش
    - هر آن چه می طلبد جمله باشدش موجود
  220:
    - از دیده خون دل همه بر روی ما رود
    - بر روی ما ز دیده چه گویم چه‌ها رود
    - ما در درون سینه هوایی نهفته ایم
    - بر باد اگر رود دل ما زان هوا رود
    - خورشید خاوری کند از رشک جامه چاک
    - گر ماه مهرپرور من در قبا رود
    - بر خاک راه یار نهادیم روی خویش
    - بر روی ما رواست اگر آشنا رود
    - سیلی ست آب دیده و بر هر که بگذرد
    - گر چه دلش ز سنگ بود هم ز جا رود
    - ما را به آب دیده شب و روز ماجراست
    - زان رهگذر که بر سر کویش چرا رود
    - حافظ به کوی میکده دایم به صدق دل
    - چون صوفیان صفَّه دار الصَّفا رود
  221:
    - چو دست بر سر زلفش زنم به تاب رود
    - ور آشتی طلبم با سر عتاب رود
    - چو ماه نو ره نظارّگان بیچاره
    - زند به گوشه ابرو و در نقاب رود
    - شب شراب خرابم کند به بیداری
    - وگر به روز شکایت کنم به خواب رود
    - طریق عشق پرآشوب و فتنه است ای دل
    - بیفتد آن که درین راه با شتاب رود
    - حباب را چو فتد باد نخوت اندر سر
    - کلاه داریش، اندر سر شراب رود
    - گدایی در جانان به سلطنت مفروش
    - کسی ز سایه این در به آفتاب رود؟
    - دلا چو پیر شدی حسن و نازکی مفروش
    - که این معامله در عالم شباب رود
    - سواد نامه موی سیاه چون طی شد
    - بیاض کم نشود، ور صد انتخاب رود
    - حجاب راه تویی حافظ از میان برخیز
    - خوشا کسی که درین راه بی حجاب رود
  222:
    - از سر کوی تو هر کو به ملالت برود
    - نرود کارش و آخر به خجالت برود
    - سالک از نور هدایت طلبد راه به دوست
    - که به جایی نرسد گر به ضلالت برود
    - کام خود آخر عمر از می و معشوق بگیر
    - حیف اوقات که یکسر به بطالت برود
    -‌ ای دلیل دل گمگشته خدا را مددی
    - که غریب ار نبرد ره به دلالت برود
    - حکم مستوری و مستی همه بر خاتمت است
    - کس ندانست که آخر به چه حالت برود
    - کاروانی که بود بدرقه اش لطف خدای
    - به تجمّل بنشیند، به جلالت برود
    - حافظ از چشمه حکمت به کف آور آبی
    - بو که از لوح دلت نقش جهالت برود
  223:
    - هرگزم نقش تو از لوح دل و جان نرود
    - هرگز از یاد من آن سرو خرامان نرود
    - از دماغ من سرگشته خیال دهنت
    - به جفای فلک و غصه دوران نرود
    - در ازل بست دلم با سر زلفت پیوند
    - تا ابد سر نکشد وز سر پیمان نرود
    - هر چه جز بار غمت بر دل مسکین من است
    - برود از دل من وز دل من آن نرود
    - آن چنان مهر توام در دل و جان جای گرفت
    - که اگر سر برود از دل و از جان نرود
    - گر رود از پی خوبان دل من معذور است
    - درد دارد چه کند کز پی درمان نرود
    - هر که خواهد که چو حافظ نشود سرگردان
    - دل به خوبان ندهد وز پی ایشان نرود
  224:
    - خوشا دلی که مدام از پی نظر نرود
    - به هر درش که بخوانند بی خبر نرود
    - طمع در آن لب شیرین نکردنم اولی ست
    - ولی چگونه مگس از پی شکر نرود
    - سواد دیده غمدیده ام به اشک مشوی
    - که نقش خال توام هرگز از نظر نرود
    - دلا مباش چنین هرزه گرد و هرجایی
    - که هیچ کار ز پیشت بدین هنر نرود
    - مکن به چشم حقارت نگاه در من مست
    - که آبروی شریعت بدین قدر نرود
    - من گدا هوس سرو قامتی دارم
    - که دست در کمرش جز به سیم و زر نرود
    - تو کز مکارم اخلاق عالمی دگری
    - وفای عهد من از خاطرت به درنرود
    - سیاه نامه تر از خود کسی نمی بینم
    - چگونه چون قلمم دود دل به سر نرود
    - به تاج هدهدم از ره مبر که باز سفید
    - چو باشه در پی هر صید مختصر نرود
    - بیار باده و اول به دست حافظ ده
    - به شرط آن که ز مجلس سخن به در نرود
  225:
    - ساقی حدیث سرو و گل و لاله میرود
    - وین بحث با ثلاثه، غسّاله میرود
    - می ده که نوعروس چمن حدّ حسن یافت
    - کار این زمان ز صنعت دلّاله میرود
    - شکّرشکن شوند همه طوطیان هند
    - زین قند پارسی که به بنگاله میرود
    - طیّ مکان ببین و زمان در سلوک شعر
    - کاین طفل، یکشبه، ره یکساله میرود
    - آن چشم جادوانه‌ی عابد فریب بین
    - کش کاروان سِحر ز دنباله میرود
    - خوی کرده می خرامد و بر عارض سمن
    - از شرم روی او عرق از ژاله می رود
    - از ره مرو به عشوه‌ی دنیا که این عجوز
    - مکّاره می نشیند و مُحتاله میرود
    - باد بهار میوزد از گلستان شاه
    - وز ژاله باده در قدح لاله میرود
    - حافظ ز شوق مجلس سلطان غیاث دین
    - خاموش مشو که کار تو از ناله میرود
  226:
    - ترسم که اشک بر غم ما پرده در شود
    - وین راز سر به مهر به عالم سَمَر شود
    - گویند سنگ لعل شود در مقام صبر
    - «آری شود و لیک به خون جگر شود»
    - خواهم شدن به میکده گریان و دادخواه
    - کز دست غم خلاص من آنجا مگر شود
    - از هر کرانه تیر دعا کرده ام روان
    - باشد کز این میانه یکی کارگر شود
    -‌ ای جان حدیث ما بر دلدار باز گوی
    - لیکن چنان مگو که صبا را خبر شود
    - از کیمیای مهر تو زر گشت روی من
    - آری به یمن لطف شما خاک زر شود
    - در تنگنای حیرتم از نخوت رقیب
    - یا رب مباد آنکه گدا معتبر شود
    - بس نکته غیر حسن بباید که تا کسی
    - مقبول طبع مردم صاحب نظر شود
    - این سرکشی که کنگره کاخ وصل راست
    - سرها بر آستانه او خاک در شود
    - حافظ چو نافه سر زلفش به دست توست
    - دم درکش ار نه باد صبا را خبر شود
  227:
    - گر چه بر واعظ شهر این سخن آسان نشود
    - تا ریا وَرزد و سالوس مسلمان نشود
    - رندی آموز و کرم کن که نه چندان هنر است
    - حَیَوانی که ننوشد می و انسان نشود
    - گوهر پاک بباید که شود قابل فیض
    - ورنه هر سنگ و گلی لؤلؤ و مرجان نشود
    - اسم اعظم بکند کار خود ای دل خوش باش
    - که به تلبیس و حیل دیو سلیمان نشود*
    - عشق می وَرزم و امیّد که این فنّ شریف
    - چون هنرهای دگر موجب حرمان نشود
    - دوش می گفت که فردا بدهم کام دلت
    - سببی ساز خدایا که پشیمان نشود
    - حسن خلقی ز خدا می طلبم خوی تو را
    - تا دگر خاطر ما از تو پریشان نشود
    - ذرّه را تا نبود همت عالی حافظ
    - طالب چشمه خورشید درخشان نشود
  228:
    - گر من از باغ تو یک میوه بچینم چه شود
    - پیش پایی به چراغ تو، ببینم چه شود
    - یا رب اندر کَنَفِ سایه آن سرو بلند
    - گر من سوخته یک دم بنشینم چه شود
    - آخر ای خاتم جمشید همایون آثار
    - گر فِتد عکس تو بر لعل نگینم چه شود
    - واعظ شهر چو مِهرِ مَلِک و شحنه گزید
    - من اگر مهر نگاری بگزینم چه شود
    - عقلم از خانه به دررفت و اگر می اینست
    - دیدم از پیش که در خانه دینم چه شود
    - صرف شد عمر گران مایه به معشوقه و می
    - تا از آنم چه به پیش آید از اینم چه شود
    - خواجه دانست که من عاشقم و هیچ نگفت
    - حافظ ار نیز بداند که چنینم چه شود
  229:
    - بخت از دهان دوست نشانم نمی دهد
    - دولت خبر ز راز نهانم نمی دهد
    - از بهر بوسه‌ای ز لبش جان همی دهم
    - اینم نمی ستاسد و آنم نمی دهد
    - مردم ز اشتیاق و درین پرده راه نیست
    - یا هست و پرده دار نشانم نمی دهد
    - زلفش کشید باد صبا چرخ سفله بین
    - کانجا مجال باد و زانم نمی دهد
    - چندان که بر کنار چو پرگار میروم
    - دوران چو نقطه رو به میانم نمی دهد
    - شکّر به صبر دست دهد عاقبت ولی
    - بدعهدی زمانه زمانم نمی دهد
    - گفتم روم به خواب و ببینم خیال دوست
    - حافظ ز آه و ناله امانم نمی دهد
  230:
    - اگر به باده مشکین دلم کشد، شاید
    - که بوی خیر ز زهد و ریا نمی آید
    - جهانیان همه گر منع من کنند از عشق
    - من آن کنم که خداوندگار فرماید
    - طمع ز فیض کرامت مبر که خُلق کریم
    - گنه ببخشد و بر عاشقان ببخشاید
    - مقیم حلقه ذکر است دل بدان امید
    - که حلقه‌ای ز سر زلف یار بگشاید
    - تو را که حسن خداداده هست و حجله بخت
    - چه حاجت است که مشّاطه ات بیاراید
    - چمن خوشست و هوا دل کشست و می بی غش
    - کنون بجز دل خوش، هیچ در نمی باید
    - جمیله‌ای ست عروس جهان ولی هُش دار
    - که این مُخدّره در عقد کس نمی آید
    - به لابه گفتمش ای ماهرخ چه باشد اگر
    - به یک شکر ز تو دلخسته‌ای بیاراید
    - به خنده گفت که حافظ خدای را مپسند
    - که بوسه تو رخ ماه را بیالاید
  231:
    - گفتم غم تو دارم گفتا غمت سر آید
    - گفتم که ماه من شو گفتا اگر برآید
    - گفتم ز مهرورزان رسم وفا بیاموز
    - گفتا ز ماهرویان این کار کمتر آید
    - گفتم که بر خیالت راه نظر ببندم
    - گفتا که شب رو است او از راه دیگر آید
    - گفتم که بوی زلفت گمراه عالمم کرد*
    - گفتا اگر بدانی هم اوت رهبر آید
    - گفتم خوشا هوایی کز باغ عشق خیزد **
    - گفتا خنک نسیمی کز کوی دلبر آید
    - گفتم که نوش لعلت ما را به آرزو کشت
    - گفتا تو بندگی کن کو بنده پرور آید
    - گفتم دل رحیمت کی عزم صلح دارد؟
    - گفتا مگوی با کس تا وقت آن درآید
    - گفتم زمان عشرت دیدی که چون سر آمد
    - گفتا خموش حافظ کاین غصّه هم سر آید
  232:
    - بر سر آنم که گر ز دست برآید
    - دست به کاری زنم که غصّه سر آید
    - خلوت دل نیست جای صحبت اغیار
    - دیو چو بیرون رود فرشته درآید
    - صحبت حُکّام، ظلمتِ شب یلداست
    - نور ز خورشید خواه، بو که برآید
    - بر دَرِ ارباب بی مروّت دنیا
    - چند نشینی که خواجه کی به درآید
    - ترک گدایی مکن که گنج بیابی
    - از نظر رهروی که در گذر آید
    - صالح و طالح متاع خویش نمودند
    - تا که قبول افتد و چه در نظر آید
    - بلبل عاشق تو عمر خواه که آخر
    - باغ شود سبز و شاخ گل به بر آید
    - غفلت حافظ درین سراچه عجب نیست
    - هر که به میخانه رفت بی خبر آید
  233:
    - دست از طلب ندارم تا کام من برآید
    - یا تن رسد به جانان یا جان ز تن برآید
    - بگشای تربتم را بعد از وفات و بنگر
    - کز آتش درونم دود از کفن برآید
    - بنمای رو که خلقی واله شوند و حیران
    - بگشای لب که فریاد از مرد و زن برآید
    - جان بر لب است و حسرت در، دل که از لبانش
    - نگرفته هیچ کامی جان از بدن برآید
    - از حسرت دهانش آمد به تنگ جانم
    - خود کام تنگدستان کی زان دهن برآید
    - بر بوی آنکه در باغ یابد گلی چو رویت
    - آید نسیم و هر دم گرد چمن برآید
    - گویند ذکر خیرش در خیل عشقبازان
    - هر جا که نام حافظ در انجمن برآید
  234:
    - چو آفتاب می از مشرق پیاله برآید
    - ز باغ عارض ساقی هزار لاله برآید
    - نسیم در سَرِ گل بشکند کُلاله سنبل
    - چو از میان چمن بوی آن کُلاله برآید
    - شکایت شب هجران نه آن حکایت حال است
    - که شَمّه‌ای ز بیانش به صد رساله برآید
    - ز گِرد خوان نگونِ فلک طمع نتوان داشت
    - که بی ملالت صد غصّه یک نواله برآید
    - به سعی خود نتوان برد ره به گوهر مقصود
    - خیال بود که این کار بی حواله برآید
    - گرت چو نوح نبی صبر هست در غم طوفان
    - بلا بگردد و کامِ هزارساله برآید
    - نسیم زلف تو گر بگذرد به تربت حافظ
    - ز خاک کالبدش صد هزار لاله برآید
  235:
    - زهی خجسته زمانی که یار بازآید
    - به کام غمزدگان غمگسار بازآید
    - به پیش خیل خیالش کشیدم ابلق چشم
    - بدان امید که آن شهسوار بازآید
    - در انتظار خدنگش همی پرد دل صید
    - خیال آن که به عزم شکار بازآید
    - اگر نه در خَم چوگان او رود سَرِ من
    - ز سر چگویم و سر خود چه کار بازآید
    - مقیم بر سر راهش نشسته ام چون گَرد
    - بدان هوس که بدین رهگذار بازآید
    - دلی که با سر زلفین او قراری کرد
    - گمان مبر که بدان دل قرار بازآید
    - چه جورها که کشیدند بلبلان از دی
    - به بوی آن که دگر نوبهار بازآید
    - ز نقشبند قضا هست امید آن حافظ
    - که همچو سرو به دست آن نگار بازآید
  236:
    - اگر آن طایر قدسی ز درم بازآید
    - عمر بگذشته به پیرانه سرم بازآید
    - دارم امّید برین اشک چو باران که دگر
    - برق دولت که برفت از نظرم بازآید
    - آن که تاج سر من خاک کف پایش بود
    - از خدا می طلبم تا به سرم بازآید
    - خواهم اندر عقبش رفت و به یاران عزیز
    - شخصم ار باز نیاید، خبرم بازآید
    - گر نثار قدم یار گرامی نکنم
    - گوهر جان به چه کار دگرم بازآید
    - کوس نو دولتی از بام سعادت بزنم
    - که ببینم که مه نوسفرم بازآید
    - مانعش غلغل چنگ است و شکر خواب صبوح
    - ورنه گر بشنود آه سحرم بازآید
    - آرزومند رخ شاه چو ماهم حافظ
    - همّتی تا به سلامت ز دَرَم بازآید
  237:
    - نفس برآمد و کام از تو بر نمی آید
    - فغان که بخت من از خواب در نمی آید
    - صبا به چشم من انداخت خاکی از کویت
    - که آب زندگیم در نظر نمی آید
    - قد بلند تو را تا به بر نمیگیرم
    - درخت کام و مرادم به بر نمی آید
    - مگر به روی دلارای یار ما، ور نی
    - به هیچ وجه دگر کار بر نمی آید
    - مقیم زلف تو شد دل که خوش سوادی دید
    - وز آن غریب بلاکش خبر نمی آید
    - ز شست صدق، گشادم هزار تیر دعا
    - ولی چه سود یکی کارگر نمی آید
    - کمینه شرط وفا ترک سر بود حافظ
    - برو اگر ز تو کار این قدر نمی آید
  238:
    - جهان بر ابروی عید از هلال وسمه کشید
    - هلال عید در ابروی یار باید دید
    - شکسته گشت چو پشت هلال قامت من
    - کمان ابروی یارم چو وسمه بازکشید
    - مگر نسیم خطت صبح در چمن بگذشت
    - که گل به بوی تو بر تن چو صبح جامه درید
    - نبود چنگ و رباب و نبید و عود که بود
    - گل وجود من آغشته گلاب و نبید
    - بیا که با تو بگویم غم ملالت دل
    - چرا که بی تو ندارم مجال گفت و شنید
    - بهای وصل تو گر جان بود خریدارم
    - که جنس خوب مبصر به هر چه دید خرید
    - چو ماه روی تو در شام زلف می‌دیدم
    - شبم به روی تو روشن چو روز می‌گردید
    - به لب رسید مرا جان و برنیامد کام
    - به سر رسید امید و طلب به سر نرسید
    - ز شوق روی تو حافظ نوشت حرفی چند
    - بخوان ز نظمش و در گوش کن چو مروارید
  239:
    - رسید مژده که آمد بهار و سبزه دمید
    - وظیفه گر برسد مصرفش گل است و نبید
    - صفیر مرغ برآمد بط شراب کجاست
    - فغان فتاد به بلبل، نقاب گل که کشید
    - ز میوه های بهشتی چه ذوق دریابد
    - هر آن که سیب زنخدان شاهدی نگزید
    - مکن ز غصّه شکایت که در طریق طلب
    - به راحتی نرسید آنکه زحمتی نکشید
    - ز روی ساقی مهوش گلی بچین امروز
    - که گرد عارض بستان خط بنفشه دمید
    - چنان کرشمه ساقی دلم ز دست ببرد
    - که با کسی دگرم نیست برگ گفت و شنید
    - من این مُرقّع رنگین چو گل بخواهم سوخت
    - که پیر باده فروشش به جرعه‌ای نخرید
    - عجایب ره عشق ای رفیق بسیار است
    - ز پیش آهوی این دشت شیر نر برمید
    - به کوی عشق منه بی دلیل راه قدم
    - که گم شد آن که درین ره به رهبری نرسید
    - خدای را مددی ای دلیل راه حرم
    - که نیست بادیه عشق را کرانه پدید
    - شراب نوش کن و جام زر به حافظ ده
    - که پادشه به کرم جرم صوفیان بخشید
  240:
    - ابر آذاری برآمد باد نوروزی وزید
    - وجه می میخواهم و مطرب که میگوید رسید؟
    - شاهدان در جلوه و من شرمسار کیسه ام
    - بار عشق و مفلسی صعب است، می باید کشید
    - قحط جود است آبروی خود نمی باید فروخت
    - باده و گل از بهای خرقه می باید خرید
    - گوییا خواهد گشود از دولتم کاری که دوش
    - من همی کردم دعا و صبح صادق میدمید
    - با لبّی و صد هزاران خنده آمد گل به باغ
    - کز کریمی گوییا در گوشه‌ای بویی شنید
    - دامنی گر چاک شد در عالم رندی چه باک
    - جامه‌ای در نیکنامی نیز می باید درید
    - آن لطایف کز لب لعل تو من گفتم که گفت
    - وان تطاول کز سر زلف تو من دیدم که دید؟
    - عدل سلطان گر نپرسد حال مظلومان عشق
    - گوشه گیران را ز آسایش طمع باید برید
    - تیر عاشق کُش ندانم بر دل حافظ که زد
    - این قدر دانم که از شعر تَرَش خون میچکید
  241:
    - معاشران ز حریف شبانه یاد آرید
    - حقوق بندگی مخلصانه یاد آرید
    - به وقت سرخوشی از آه و ناله‌ی عشّاق
    - به صوت نغمه و چنگ و چغانه یاد آرید
    - چو لطف باده کند جلوه در رخ ساقی
    - ز عاشقان به سرود و ترانه یاد آرید
    - چو در میان مُراد آورید دست امید
    - ز عهد صحبت ما در میانه یاد آرید
    - سمند دولت اگر چند سرکش است ولی
    - ز همرهان به سر تازیانه یاد آرید
    - نمی خورید زمانی غم وفاداران
    - ز بی وفایی دور زمانه یاد آرید
    - به وجه مرحمت ای ساکنان صدر جلال
    - ز روی حافظ و این آستانه یاد آرید
  242:
    - بیا که رایت منصور پادشاه رسید
    - نوید فتح و بشارت به مهر و ماه رسید
    - جمال بخت ز روی ظفر نقاب انداخت
    - کمال عدل به فریاد دادخواه رسید
    - سپهر دور خوش اکنون زند که ماه آمد
    - جهان به کام دل اکنون رسد که شاه رسید
    - ز قاطعان طریق این زمان شوند ایمن
    - قوافل دل و دانش که مرد راه رسید
    - عزیز مصر به رغم برادران غیور
    - ز قعر چاه برآمد به اوج ماه رسید
    - کجاست صوفی دجّال فعل ملحدشکل
    - بگو بسوز که مهدی دین پناه رسید
    - صبا بگو که چها بر سرم درین غم عشق
    - ز آتش دل سوزان و دود آه رسید
    - ز شوق روی تو شاها بدین اسیر فراق
    - همان رسید که آتش به روی کاه رسید
    - مرو به خواب که حافظ به بارگاه قبول
    - ز وِرد نیم شب و درس صبحگاه رسید
  243:
    - بوی خوش تو هر که ز باد صبا شنید
    - از یار آشنا نفس آشنا شنید
    -‌ ای شاه حُسن چشم به حال گدا فکن
    - کاین گوش بس حکایت شاه و گدا شنید
    - خوش میکنم به باده مشکین مشام جان
    - کز دلق پوش صومعه بوی ریا شنید
    - سِرّ خدا که عارف سالک به کس نگفت
    - در حیرتم که باده فروش از کجا شنید
    - یا رب کجاست محرم رازی که یکزمان
    - دل شرح آن دهد که چه دید و چها شنید
    - اینش سزا نبود دل حقّ گزار من
    - کز غمگسار من سخن ناسزا شنید
    - محروم اگر شدم ز سر کوی او چه شد؟
    - از گلشن زمانه که بوی وفا شنید
    - ساقی بیا که عشق ندا می کند بلند
    - کانکس که گفت قصّه ما هم ز ما شنید
    - ما باده زیر خرقه نه امروز می کشیم
    - صد بار پیر میکده این ماجرا شنید
    - ما می به بانگ چنگ نه امروز می خوریم
    - بس دور شد که گنبد چرخ این صدا شنید
    - پند حکیم عین صواب است و محض خیر
    - فرخنده آن کسی که به سمع رضا شنید
    - حافظ وظیفه تو دعا گفتن است و بس
    - دربند آن مباش که نشنید یا شنید
  244:
    - معاشران گِرِه از زلف یار باز کنید
    - شبی خوش است بدین قصّه‌اش دراز کنید
    - حضور خلوت انس است و دوستان جمعند
    - وَ اِن یَکاد بخوانید و در فراز کنید
    - رباب و چنگ به بانگ بلند می‌گویند
    - که گوش هوش به پیغام اهل راز کنید
    - به جان دوست که غم پرده بر شما ندرد
    - گر اعتماد بر الطاف کارساز کنید
    - میان عاشق و معشوق فرق بسیار است
    - چو یار ناز نماید شما نیاز کنید
    - نخست موعظه پیر صحبت این حرف است
    - که از مُصاحب ناجنس احتراز کنید
    - هر آن کسی که درین حلقه نیست زنده به عشق
    - بر او نمرده به فتوای من نماز کنید
    - وگر طلب کند انعامی از شما حافظ
    - حوالتش به لبِ یار دلنواز کنید
  245:
    - الا ای طوطی گویای اسرار
    - مبادا خالیت شکّر ز منقار
    - سرت سبز و دلت خوش باد جاوید
    - که خوش نقشی نمودی از خط یار
    - سخن سربسته گفتی با حریفان
    - خدا را ازین معمّا پرده بردار
    - به روی ما زن از ساغر گلابی
    - که خواب آلوده‌ایم ای بخت بیدار
    - چه ره بود این که زد در پرده مطرب
    - که می‌رقصند با هم مست و هشیار
    - از این افیون که ساقی در می‌افکند
    - حریفان را نه سر ماند و نه دستار
    - سکندر را نمی‌بخشند آبی
    - به زور و زر میسّر نیست این کار
    - بیا و حال اهل درد بشنو
    - به لفظ اندک و معنی بسیار
    - بت چینی عدوی دین و دلهاست
    - خداوندا دل و دینم نگهدار
    - به مستوران مگو اسرار مستی
    - حدیث جان مگو، با نقش دیوار
    - به یُمن دولت منصور شاهی
    - عَلَم شد حافظ اندر نظم اشعار
    - خداوندی به جای بندگان کرد
    - خداوندا ز آفاتش نگه دار
  246:
    - عید است و آخر گل و یاران در انتظار
    - ساقی به روی شاه ببین ماه و می بیار
    - دل برگرفته بودم از ایّام گل ولی
    - کاری بکرد همّت پاکان روزه دار
    - فرصت شمار عشرت و بشنو به گوش هوش
    - از فیض جام، قصّه جمشید کامکار
    - جز نقد جان به دست ندارم شراب کو؟
    - کان نیز بر کرشمه ساقی کنم نثار
    - خوش دولتی ست خرّم و خوش خسروی کریم
    - یا رب ز چشم زخم زمانش نگاه دار
    - می خور به شعر بنده که زیبی دگر دهد
    - جام مرصّعِ تو بدین دُرّ شاهوار
    - زان جا که پرده پوشی عفو کریم تست
    - بر قلب ما ببخش که نقدی ست کم عیار
    - ترسم که روز حشر عنان بر عنان رود
    - تسبیح شیخ و خرقه رند شراب خوار
    - حافظ چو رفت روزه و گل نیز می‌رود
    - ناچار باده نوش که از دست رفت کار
  247:
    - صبا ز منزل جانان گذر دریغ مدار
    - وزوُ به عاشق بیدل خبر دریغ مدار
    - به شکر آنکه شکفتی به کام بخت ای گل
    - نسیم وصل ز مرغ سحر دریغ مدار
    - حریف عشق تو بودم چو ماه نو بودی
    - کنون که ماه تمامی نظر دریغ مدار
    - جهان و هر چه درو هست سهل و مختصرست
    - ز اهل معرفت این مختصر دریغ مدار
    - کنون که چشمه نوش است لعل شیرینت
    - سخن بگوی و ز طوطی شکر دریغ مدار
    - مکارم تو به آفاق می‌برد شاعر
    - از و وظیفه و زاد سفر دریغ مدار
    - چو ذکر خیر طلب می‌کنی سخن این است
    - که در بهای سخن سیم و زر دریغ مدار
    - غبار غم برود حال خوش شود حافظ
    - تو آب دیده ازین رهگذر دریغ مدار
  248:
    -‌ ای صبا نِکهتی از کوی فلانی به من آر
    - زار و بیمار غمم راحت جانی به من آر
    - قلب بی‌حاصل ما را بزن اکسیر مُراد
    - یعنی از خاک در دوست نشانی به من آر
    - در کمینگاه نظر با دل خویشم جنگ است
    - ز ابرو و غمزه او تیر و کمانی به من آر
    - در غریبی و فراق و غم دل پیر شدم
    - ساغر می ز کف تازه جوانی به من آر
    - منکران را هم ازین می دو سه ساغر بچشان
    - وگر ایشان نستانند روانی به من آر
    - ساقیا عشرت امروز به فردا مفکن
    - یا ز دیوان قضا خطّ امانی به من آر
    - دلم از دست بشد دوش چو حافظ می‌گفت
    -‌ ای صبا نکهتی از کوی فلانی به من آر
  249:
    -‌ ای صبا نکهتی از خاک ره یار بیار
    - ببر اندوه دل و مژده دلدار بیار
    - نکته‌ای روح فزا از دهن یار بگو
    - نامه‌‌ای خوش خبر از عالم اسرار بیار
    - تا معطّر کنم از لطف نسیم تو مشام
    - شمّه‌‌ای از نفحات نفس یار بیار
    - به وفای تو که خاک ره آن یار عزیز
    - بی غباری که پدید آید از اغیار بیار
    - گردی از رهگذر دوست به کوری رقیب
    - بهر آسایش این دیده خونبار بیار
    - خامی و ساده دلی شیوه جانبازان نیست
    - خبری از بَرِ آن دلبر عیّار بیار
    - شکر آن را که تو در عشرتی ای مرغ چمن
    - به اسیران قفس مژده گلزار بیار
    - کام جان تلخ شد از صبر که کردم بی دوست
    - عشوه‌‌ای زان لب شیرین شکربار بیار
    - روزگاری ست که دل چهره مقصود ندید
    - ساقیا آن قدح آینه کردار بیار
    - دلق حافظ به چه ارزد به می‌اش رنگین کن
    - وانگهش مست و خراب از سر بازار بیار
  250:
    - روی بنما و وجود خودم از یاد ببر
    - خرمن سوختگان را همه گو باد ببر
    - ما چو دادیم دل و دیده به طوفان بلا
    - گو بیا سیل غم و خانه ز بنیاد ببر
    - زلف چون عنبر خامَش که ببوید هیهات
    -‌ ای دل خام طمع این سخن از یاد ببر
    - سینه گو شعله آتشکده پارس بکُش
    - دیده گو آب رخ دجله بغداد ببر
    - دولت پیر مغان باد که باقی سهل است
    - دیگری گو برو و نام من از یاد ببر
    - سعی نابرده درین راه به جایی نرسی
    - مُزد اگر می‌طلبی طاعتِ اُستاد ببر
    - روز مرگم نفسی وعده دیدار بده
    - وانگهم تا به لحد فارغ و آزاد ببر
    - دوش می‌گفت به مژگان درازت بکُشم
    - یا رب از خاطرش اندیشه بیداد ببر
    - حافظ اندیشه کن از نازکی خاطر یار
    - برو از درگهش این ناله و فریاد ببر
  251:
    - شب وصل است و طی شد نامه هجر
    - سلام فیه حتی مطلع الفجر
    - دلا در عاشقی ثابت قدم باش
    - که در این ره نباشد کار بی اجر
    - من از رندی نخواهم کرد توبه
    - و لو آذیتنی بالهجر و الحجر
    - برآی ای صبح روشن دل خدا را
    - که بس تاریک می‌بینم شب هجر
    - دلم رفت و ندیدم روی دلدار
    - فغان از این تطاول آه از این زجر
    - وفا خواهی جفاکش باش حافظ
    - فان الربح و الخسران فی التجر
  252:
    - گر بود عمر به میخانه رسم بار دگر
    - بجز از خدمت رندان نکنم کار دگر
    - خرّم آن روز که با دیده گریان بروم
    - تا زنم آب دَرِ میکده یک بار دگر
    - معرفت نیست درین قوم خدایا سببی
    - تا بَرم گوهر خود را به خریدار دگر
    - یار اگر رفت و حقّ صحبت دیرین نشناخت
    - حاش لله که روم من ز پی یار دگر
    - گر مُساعد شودم دایره چرخ کبود
    - هم به دست آورمش باز به پرگار دگر
    - عافیت می‌طلبد خاطرم ار بگذارند
    - غمزه شوخش و آن طرّهِ طَرّار دگر
    - راز سربسته ما بین که به دستان گفتند
    - هر زمان با دف و نی بر سر بازار دگر
    - هر دم از درد بنالم که فلک هر ساعت
    - کندم قصد دل ریش به آزار دگر
    - باز گویم نه در این واقعه حافظ تنهاست
    - غرقه گشتند درین بادیه بسیار دگر
  253:
    -‌ ای خرّم از فروغ رُخت لاله زار عمر
    - بازآ که ریخت بی گل رویت بهار عمر
    - از دیده گر سرشک چو باران چکد رواست
    - کاندر غمت چو برق بشد روزگار عمر
    - این یک دو دم که مهلت دیدار ممکن است
    - دریاب کار ما که نه پیداست کار عمر
    - تا کی می صبوح و شکر خواب بامداد
    - بیدار گرد هان که گذشت اختیار عمر
    - دی در گذار بود و نظر سوی ما نکرد
    - بیچاره دل که هیچ ندید از گذار عمر
    - اندیشه از محیط فنا نیست هر که را
    - بر نقطه دهان تو باشد مدار عمر
    - در هر طرف ز خیل حوادث کمینگهی ست
    - زان رو عنان گسسته دواند سوار عمر
    - بی عمر زنده‌ام من و این بس عجب مدار
    - روز فراق را که نهد در شمار عمر
    - حافظ سخن بگوی که بر صفحه جهان
    - این نقش ماند از قلمت یادگار عمر
  254:
    - دیگر ز شاخ سرو سهی بلبل صبور
    - گلبانگ زد که چشم بد از روی گل به دور
    -‌ ای گل به شکر آن که تویی پادشاه حسن
    - با بلبلان بی‌دل شیدا مکن غرور
    - از دست غیبت تو شکایت نمی‌کنم
    - تا نیست غیبتی نبود لذت حضور
    - گر دیگران به عیش و طرب خرمند و شاد
    - ما را غم نگار بود مایه سرور
    - زاهد اگر به حور و قصور است امیدوار
    - ما را شرابخانه قصور است و یار حور
    - می خور به بانگ چنگ و مخور غصه ور کسی
    - گوید تو را که باده مخور گو هوالغفور
    - حافظ شکایت از غم هجران چه می‌کنی
    - در هجر وصل باشد و در ظلمت است نور
  255:
    - یوسف گمگشته بازآید به کنعان غم مخور
    - کلبه احزان شود روزی گلستان غم مخور
    - این دل غمدیده حالش به شود دل بد مکن
    - وین سر شوریده بازآید به سامان غم مخور
    - دور گردون گر دو روزی بر مراد ما نبود
    - دایماً یکسان نباشد کار دوران غم مخور
    - گر بهار عمر باشد باز بر تخت چمن
    - چتر گل بر سر کشی ای مرغ خوشخوان غم مخور
    -‌ ای دل ار سیل فنا بنیاد هستی برکند
    - چون تو را نوح است کشتیبان ز طوفان غم مخور
    - هان مشو نومید چون واقف نیی از سِرّ غیب
    - باشد اندر پرده بازی‌های پنهان غم مخور
    - در بیابان گر ز شوق کعبه خواهی زد قدم
    - سرزنش‌ها گر کند خار مغیلان غم مخور
    - گر چه منزل بس خطرناکست و مقصد بس بعید
    - هیچ راهی نیست کان را نیست پایان غم مخور
    - حال ما در فُرقت جانان و ابرام رقیب
    - جمله می‌داند خدای حال گردان غم مخور
    - حافظا در کنج فقر و خلوت شب‌های تار
    - تا بود وِردَت دعا و درس قرآن غم مخور
  256:
    - نصیحتی کنمت بشنو و بهانه مگیر
    - هر آنچه ناصح مُشفق بگویدت بپذیر
    - ز وصل روی جوانان تمتّعی بردار
    - که در کمینگه عمر است مکر عالم پیر
    - نعیم هر دو جهان پیش عاشقان به دو جو
    - که آن متاع قلیل است و این بهای کثیر
    - معاشری خوش و رودی بساز می‌خواهم
    - که درد خویش بگویم به ناله بم و زیر
    - بر آن سرم که ننوشم می و گنه نکنم
    - اگر موافق تدبیر من بود تقدیر
    - چو قسمت ازلی بی حضور ما کردند
    - گر اندکی نه به وفق رضاست خرده مگیر
    - به عزم توبه نهادم قدح ز کف صد بار
    - ولی کرشمه ساقی نمی‌کند تقصیر
    - چو لاله در قدحم ریز ساقیا می و مُشک
    - که نقش خال نگارم نمی‌رود ز ضمیر
    - می دوساله و محبوب چارده ساله
    - همین بس است مرا صحبت صغیر و کبیر
    - بیار ساغر دُرّ خوشاب ای ساقی
    - حسود گو کرم آصفی به بین و بمیر
    - حدیث توبه در این بزمگه مگو حافظ
    - که ساقیان کمان ابرویت زنند به تیر
  257:
    - روی بنما و مرا گو که دل از جان برگیر
    - پیش شمع آتش پروانه به جان گو درگیر
    - در لب تشنه ما بین و مدار آب دریغ
    - بر سر کُشته خویش آی و ز خاکش برگیر
    - ترک درویش مگیر ار نبود سیم و زرش
    - در غمت سیم شمار اشک و رخم را زر گیر
    - چنگ بنواز و بساز، ار نبود عود، منال
    - آتشم عشق و دلم عود و تنم مجمر گیر
    - در سماع آی و ز سر خرقه برانداز به رقص
    - ور نه با گوشه رو و خرقه ما در سر گیر
    - صوف برکش ز سر و باده صافی درکش
    - سیم درباز و به زر سیمبری در بر گیر
    - دوست گو یار شو و هر دو جهان دشمن باش
    - بخت گو پشت مکن روی زمین لشکر گیر
    - میل رفتن مکن ای دوست دمی با ما باش
    - بر لب جوی طرب جوی و به کف ساغر گیر
    - رفته گیر از برم وز آتش و آب دل و چشم
    - گونه‌ام زرد و لبم خشک و کنارم تر گیر
    - حافظ آراسته کن بزم و بگو واعظ را
    - که ببین مجلسم و ترک سر منبر گیر
  258:
    - هزار شکر که دیدم به کام خویشت باز
    - ز روی صدق و صفا گشته با دلم دمساز
    - روندگان طریقت ره بلا سپرند
    - رفیق عشق چه غم دارد از نشیب و فراز
    - غم حبیب نهان به ز جست و جوی رقیب
    - که نیست سینه ارباب کینه، محرم راز
    - چه فتنه بود که مشّاطه قضا انگیخت
    - که کرد نرگس مستش سیه به سرمه ناز
    - به این سپاس که مجلس مُنوّر است به تو
    - گرت چو شمع جفایی رسد بسوز و بساز
    - به نیم بوسه دعایی بخر ز اهل دلی
    - که کید دشمنت ازجان و جسم دارد باز
    - فکند زمزمه عشق در حجاز و عراق
    - نوای بانگ غزل های حافظ از شیراز
  259:
    - منم که دیده به دیدار دوست کردم باز
    - چه شکر گویمت ای کارساز بنده نواز
    - نیازمند بلا گو رخ از غبار مشوی
    - که کیمیای مراد است خاک کوی نیاز
    - به یک دو قطره که ایثار کردی ای دیده
    - بسا که بر رخ دولت کنی کرشمه و ناز
    - طهارت ار نه به خون جگر کند عاشق
    - به قول مفتی عشقش درست نیست نماز
    - غرض کرشمه حسن است ورنه حاجت نیست
    - جمال دولت محمود به ز زلف ایاز
    - ز مشکلات طریقت عنان متاب ای دل
    - که مرد راه نیندیشد از نشیب و فراز
    - درین مقام مجازی بجز پیاله مگیر
    - درین سراچه بازیچه غیر عشق مباز
    - من از نسیم سخن چین چه طرف بر بندم
    - چو سرو راست درین باغ نیست محرم راز
    - اگر چه حسن تو از عشق غیر مستغنی ست
    - من آن نیم که ازین عشقبازی آیم باز
    - چه گویمت که ز سوز درون چه می بینم
    - ز اشک پرس حکایت که من نیم غمّاز
    - غزل سرایی ناهید صرفه‌ای نبرد
    - در آن مقام که حافظ بر آورد آواز
  260:
    -‌ ای سرو ناز حسن که خوش می‌روی به ناز
    - عشّاق را به ناز تو هر لحظه صد نیاز
    - فرخنده باد طلعت نازت که در ازل
    - ببریده‌اند بر قد سروت قبای ناز
    - آن را که بوی عنبر زلف تو آرزوست
    - چون عود گو بر آتش سوزان بسوز و ساز
    - پروانه را ز شمع بود سوز دل ولی
    - بی شمع عارض تو دلم را بُوَد گداز
    - صوفی که بی تو توبه ز می کرده بود دوش
    - بشکست عهد چون در میخانه دید باز
    - از طعنه رقیب نگردد عیار من
    - چون زر اگر برند مرا در دهان گاز
    - دل کز طواف کعبه کویت وقوف یافت
    - از شوق آن حریم ندارد سر حجاز
    - هر دم به خون دیده چه حاصل وضو، چو نیست
    - بی طاق ابروی تو نماز مرا جواز
    - چون باده باز بر سر خُم رفت، کف زنان
    - حافظ که دوش از لب ساغر شنید راز
  261:
    - درآ که در دل خسته توان درآید باز
    - بیا که در تن مرده روان درآید باز
    - بیا که فرقت تو چشم من چنان در بست
    - که فتح باب وصالت مگر گشاید باز
    - غمی که چون سپه زنگ ملک دل بگرفت
    - ز خیل شادی روم رخت زداید باز
    - به پیش آینه دل هر آن چه می‌دارم
    - بجز خیال جمالت نمی‌نماید باز
    - بدان مثل که شب آبستن است روز از تو
    - ستاره می‌شمرم تا که شب چه زاید باز
    - بیا که بلبل مطبوع خاطر حافظ
    - به بوی گلبن وصل تو می‌سراید باز
  262:
    - حال خونین دلان که گوید باز
    - وز فلک خون خم که جوید باز
    - شرمش از چشم می پرستان باد
    - نرگس مست اگر بروید باز
    - جز فلاطون خم نشین شراب
    - سرّ حکمت به ما که گوید باز
    - هر که چون لاله کاسه گردان شد
    - زین جفا رخ به خون بشوید باز
    - نگشاید دلم چو غنچه، اگر
    - ساغر لاله گون نبوید باز
    - بس که در پرده چنگ گفت سخن
    - ببرش موی تا نموید باز
    - گرد بیت الحرام خم، حافظ
    - گر نمیرد به سر بپوید باز
  263:
    - بیا و کشتی ما در شط شراب انداز
    - خروش و ولوله در جان شیخ و شاب انداز
    - مرا به کشتی باده درافکن ای ساقی
    - که گفته اند نکویی کن و در آب انداز
    - ز کوی میکده برگشته ام ز راه خطا
    - مرا دگر ز کَرَم با ره صواب انداز
    - بیار زان می گلرنگ مشکبو جامی
    - شرار رشک و حسد در دل گلاب انداز
    - اگر چه مست و خرابم تو نیز لطفی کن
    - نظر برین دل سرگشته خراب انداز
    - به نیم شب اگرت آفتاب می باید
    - ز روی دختر گلچهر رز نقاب انداز
    - مَهِل که روز وفاتم به خاک بسپارند
    - مرا به میکده بر در خُم شراب انداز
    - ز جور چرخ چو حافظ به جان رسید لبت
    - به سوی دیو محن ناوک شهاب انداز
  264:
    - خیز و در کاسه زر آب طربناک انداز
    - پیشتر زآنکه شود کاسه سر، خاک انداز
    - عاقبت منزل ما وادی خاموشان ست
    - حالیا غُلغله در گنبد افلاک انداز
    - چشم آلوده نظر بر رخ جانان نه رواست
    - بر رخ او نظر از آینه پاک انداز
    - به سر سبز تو ای سرو که چون خاک شوم
    - ناز از سر بنه و سایه برین خاک انداز
    - دل ما را که ز مار سر زلف تو بِخَست
    - از لب خود به شفاخانه تریاک انداز
    - ملک این مزرعه دانی که ثباتی نکند
    - آتشی از جگر جام در املاک انداز
    - غسل در اشک زدم کاهل طریقت گویند
    - پاک شو اوّل و پس دیده بر آن پاک انداز
    - یا رب آن زاهد خودبین که به جز عیب ندید
    - دود آهیش در آیینه ادراک انداز
    - چون گل از نکهت او جامه قبا کن حافظ
    - وین قبا در ره آن قامت چالاک انداز
  265:
    - برنیامد از تمنّای لبت کامم هنوز
    - بر امید جام لعلت دُردی آشامم هنوز
    - روز اول رفت دینم در سر زلفین تو
    - تا چه خواهد شد درین سودا سرانجامم هنوز
    - ساقیا یک جرعه ده زآن آب آتشگون که من
    - در میان پختگان عشق او خامم هنوز
    - از خطا گفتم شبی زلف تو را مشک ختن
    - میزند هر لحظه تیغی مو بر اندامم هنوز
    - پرتو روی تو تا در خلوتم دید آفتاب
    - میرود چون سایه هر دم بر در و بامم هنوز
    - نام من رفتست روزی بر لب جانان به سهو
    - اهل دل را بوی جان میآید از نامم هنوز
    - در ازل دادست ما را ساقی لعل لبت
    - جرعه جامی که من مدهوش آن جامم هنوز
    -‌ ای که گفتی جان بده تا باشدت آرام دل
    - جان به غمهایش سپردم نیست آرامم هنوز
    - در قلم آورد حافظ قصّه لعل لبت
    - آب حیوان میرود هر دم ز اقلامم هنوز
  266:
    - دلم ربوده لولی وشی ست شورانگیز
    - دروغ وعده و قتّال وضع و رنگ آمیز
    - فدای پیرهن چاک ماهرویان باد
    - هزار جامه تقوی و خرقه پرهیز
    - فرشته عشق نداند که چیست ای ساقی
    - بخواه جام و گلابی به خاک آدم ریز
    - غلام آن کلماتم که آتش انگیزد
    - نه آب سرد زند در سخن به آتش تیز
    - فقیر و خسته به درگاهت آمدم رحمی
    - که جز ولای توام نیست هیچ دستاویز
    - مباش غرّه به بازی خود که در خبر است
    - هزار تعبیه در حکم پادشاه انگیز
    - بیا که هاتف میخانه دوش با من گفت
    - که در مقام رضا باش و از قضا مگریز
    - پیاله بر کفنم بند تا سحرگه حشر
    - به می ز دل ببرم هول روز رستاخیز
    - میان عاشق و معشوق، هیچ حایل نیست
    - تو خود حجاب خودی حافظ از میان برخیز
  267:
    -‌ ای صبا گر بگذری بر ساحل رود ارس
    - بوسه زن بر خاک آن وادی و مشکین کن نفس
    - منزل سلمی که بادش هر دم از ما صد سلام
    - پرصدای ساربانان بینی و بانگ جرس
    - محمل جانان ببوس آنگه به زاری عرضه دار
    - کز فراقت سوختم ای مهربان فریاد رس
    - من که قول ناصحان را خواندمی قول رباب
    - گوشمالی دیدم از هجران که اینم پند بس
    - عشرت شبگیر کن می نوش کاندر راه عشق
    - شبروان را آشنایی هاست با میر عسس
    - عشقبازی کار بازی نیست ای دل سر بباز
    - زآنکه گوی عشق نتوان زد به چوگان هوس
    - دل به رغبت می سپارد جان به چشم مست یار
    - گر چه هشیاران ندادند اختیار خود به کس
    - طوطیان در شکّرستان کامرانی میکنند
    - و از تحسّر دست بر سر میزند مسکین مگس
    - نام حافظ گر برآید بر زبان کلک دوست
    - از جناب حضرت شاهم بسست این مُلتمس
  268:
    - گلعذاری ز گلستان جهان ما را بس
    - زین چمن سایه آن سرو روان ما را بس
    - من و هم صحبتی اهل ریا؟ دورم باد
    - از گرانان جهان رطل گران ما را بس
    - قصر فردوس به پاداش عمل می بخشند
    - ما که رندیم و گدا دیر مغان ما را بس
    - بنشین بر لب جوی و گذر عمر ببین
    - وین اشارت ز جهان گذران ما را بس
    - نقد بازار جهان بنگر و آزار جهان
    - گر شما را نه بس این سود و زیان ما را بس
    - یار با ماست چه حاجت که زیادت طلبیم
    - دولت صحبت آن مونس جان ما را بس
    - از در خویش خدا را به بهشتم مفرست
    - که سر کوی تو از کون و مکان ما را بس
    - حافظ از مشرب قسمت گله بی انصافیست
    - طبع چون آب و غزلهای روان ما را بس
  269:
    - دلا رفیق سفر بخت نیکخواهت بس
    - نسیم روضه شیراز پیک راهت بس
    - دگر ز منزل جانان سفر مکن درویش
    - که سیر معنوی و کنج خانقاهت بس
    - وگر کمین بگشاید عمی ز گوشه دل
    - حریم درگه پیر مغان پناهت بس
    - به صدر مصطبه بنشین و ساغری مِی نوش
    - که اینقدر ز جهان کسب مال و جاهت بس
    - زیادتی مطلب کار بر خود آسان کن
    - صُراحی می لعل و بتی چو ماهت بس
    - فلک به مردم نادان دهد زمام مراد
    - تو اهل فضلی و دانش همین گناهت بس
    - هوای مسکن مالوف و عهد یار قدیم
    - ز رهروان سفرکرده عذرخواهت بس
    - به هیچ ورد دگر نیست حاجت ای حافظ
    - دعای نیم شب و درس صبحگاهت بس
    - به منت دگران خو مکن که در دو جهان
    - رضای ایزد و انعام پادشاهت بس
  270:
    - درد عشقی کشیده ام که مُپرس
    - زهر هجری چشیده ام که مُپرس
    - گشته ام در جهان و آخر کار
    - دلبری برگزیده ام که مُپرس
    - آن چنان در هوای خاک درش
    - میرود آب دیده ام که مُپرس
    - من به گوش خود از دهانش دوش
    - سخنانی شنیده ام که مُپرس
    - سوی من لب چه می گزی که مگوی
    - لب لعلی گزیده ام که مُپرس
    - بی تو در کلبه گدایی خویش
    - رنجهایی کشیده ام که مُپرس
    - همچو حافظ غریب در ره عشق
    - به مقامی رسیده ام که مُپرس
  271:
    - دارم از زلف سیاهش گله چندان که مُپرس
    - که چنان زو شده ام بی سر و سامان که مُپرس
    - کس به امید وفا ترک دل و دین مکناد
    - که چنانم من ازین کرده پشیمان که مُپرس
    - به یکی جرعه که آزار کسش در پی نیست
    - زحمتی می کشم از مردم نادان که مُپرس
    - زاهد از ما به سلامت بگذر کاین می لعل
    - دل و دین میبرد از دست بدانسان که مُپرس
    - گفتگوهاست درین راه که جان بگدازد
    - هر کسی عربده‌ای این که مبین آن که مُپرس
    - گوشه گیری و سلامت هوسم بود ولی
    - شیوه‌ای میکند آن نرگس فتّان که مُپرس
    - گفتم از گوی فلک صورت حالی پرسم
    - گفت آن میکشم اندر خَمِ چوگان که مُپرس
    - گفتمش زلف به خون که شکستی؟ گفتا
    - حافظ این قصّه درازست به قرآن که مُپرس
  272:
    - بازآی و دل تنگ مرا مونس جان باش
    - وین سوخته را محرم اسرار نهان باش
    - زآن باده که در میکده عشق فروشند
    - ما را دو سه ساغر بده و گو رمضان باش
    - در خرقه چو آتش زدی ای عارف سالک
    - جهدی کن و سرحلقه رندان جهان باش
    - دلدار که گفتا به توام دل نگران است
    - گو میرسم اینک به سلامت، نگران باش
    - خون شد دلم از حسرت آن لعل روانبخش
    -‌ ای درج محبت به همان مُهر و نشان باش
    - تا بر دلش از غصه غباری ننشیند
    -‌ ای سیل سرشک از عقب نامه روان باش
    - حافظ که هوس می کندش جام جهان بین
    - گو در نظر آصف جمشید مکان باش
  273:
    - اگر رفیق شفیقی درست پیمان باش
    - حریف حجره و گرمابه و گلستان باش
    - شکنج زلف پریشان به دست باد مده
    - مگو که خاطر عُشاق گو پریشان باش
    - گرت هواست که با خضر همنشین باشی
    - نهان ز چشم سکندر چو آب حیوان باش
    - زبور عشق نوازی نه کار هر مرغی ست
    - بیا و نوگل این بلبل غزلخوان باش
    - طریق خدمت و آیین بندگی کردن
    - خدای را که رها کن به ما و سلطان باش
    - دگر به صید حرم تیغ برمکش زنهار
    - وز آن چه با دل ما کرده‌ای پشیمان باش
    - تو شمع انجمنی یک زبان و یک دل شو
    - خیال و کوشش پروانه بین و خندان باش
    - کمال دلبری و حسن در نظر بازی ست
    - به شیوه نظر از نادران دوران باش
    - خموش حافظ و از جور یار ناله مکن
    - تو را که گفت که در روی خوب حیران باش
  274:
    - به دور لاله قدح گیر و بی ریا میباش
    - به بوی گل نفسی همدم صبا میباش
    - نگویمت که همه ساله می پرستی کن
    - سه ماه می خور و نه ماه پارسا میباش
    - چو پیر سالک عشقت به می حواله کند
    - بنوش و منتظر رحمت خدا میباش
    - گرت هواست که چون جم به سرّ غیب رسی
    - بیا و همدم جام جهان نما میباش
    - چو غنچه گر چه فروبستگی ست کار جهان
    - تو همچو باد بهاری گره گشا میباش
    - وفا مجوی ز کس ور سخن نمی شنوی
    - به هرزه طالب سیمرغ و کیمیا میباش
    - مرید طاعت بیگانگان مشو حافظ
    - ولی معاشر رندان آشنا میباش
  275:
    - صوفی گلی بچین و مُرقّع به خار بخش
    - وین زهد خشک را به می خوشگوار بخش
    - شامات و شطح در ره آهنگ چنگ نه
    - تسبیح و طیلسان به می و میگسار بخش
    - زهد گران که شاهد و ساقی نمی خرند
    - در حلقه چمن به نسیم بهار بخش
    - راهم شراب لعل زد ای میر عاشقان
    - خون مرا به چاه زنخدان یار بخش
    - یا رب به وقت گل گنه بنده عفو کن
    - این ماجرا به سرو لب جویبار بخش
    -‌ ای آن که ره به مشرب مقصود برده‌ای
    - زین بحر قطره‌ای به من خاکسار بخش
    - شکرانه را که چشم تو روی بتان ندید
    - ما را به عفو و لطف خداوندگار بخش
    - ساقی چو شاه نوش کند باده صبوح
    - گو جام زر به حافظ شب زنده دار بخش
  276:
    - باغبان گر پنج روزی صحبت گل بایدش
    - بر جفای خار هجران صبر بلبل بایدش
    -‌ ای دل اندر بند زلفش از پریشانی منال
    - مرغ زیرک چون به دام افتد تحمّل بایدش
    - رند عالم سوز را با مصلحت بینی چه کار؟
    - کار ملک است آن که تدبیر و تأمّل بایدش
    - تکیه بر تقوی و دانش در طریقت کافریست
    - راهرو گر صد هنر دارد توکّل بایدش
    - با چنین زلف و رخش بادا نظربازی حرام
    - هر که روی یاسمین و جعد سنبل بایدش
    - نازها زآن نرگس مستانه اش باید کشید
    - این دل شوریده تا آن جعد و کاکل بایدش
    - ساقیا در گردش ساغر تعلّل تا به چند
    - دور چون با عاشقان افتد تسلسل بایدش
    - کیست حافظ تا ننوشد باده بی آواز رود
    - عاشق مسکین چرا چندین تجمّل بایدش
  277:
    - فکر بلبل همه آنست که گل شد یارش
    - گل در اندیشه که چون عشوه کند در کارش
    - دلربایی همه آن نیست که عاشق بکشند
    - خواجه آنست که باشد غم خدمتگارش
    - جای آنست که خون موج زند در دل لعل
    - زین تغابن که خزف می شکند بازارش
    - بلبل از فیض گل آموخت سخن ورنه نبود
    - این همه قول و غزل تعبیه در منقارش
    -‌ ای که در کوچه معشوقه ما میگذری
    - بر حذر باش که سر می شکند دیوارش
    - آن سفرکرده که صد قافله دل همره اوست
    - هر کجا هست خدایا به سلامت دارش
    - صحبت عافیتت گر چه خوش افتاد ای دل
    - جانب عشق عزیز است فرو مگذارش
    - صوفی سرخوش ازین دست که کج کرد کلاه
    - به دو جام دگر آشفته شود دستارش
    - دل حافظ که به دیدار تو خو گر شده بود
    - نازپرورد وصال است مجو آزارش
  278:
    - شراب تلخ میخواهم که مرد افکن بود زورش
    - که تا یک دم بیاسایم ز دنیا و شر و شورش
    - سماط دهر دون پرور ندارد شهد آسایش
    - مذاق حرص و آز، ای دل بشو از تلخ و از شورش
    - بیاور می که نتوان شد ز مکر آسمان ایمن
    - به لعب زهره چنگی و مریخ سلحشورش
    - کمند صید بهرامی، بیفکن جام جم بردار
    - که من پیمودم این صحرا نه بهرام است و نه گورش
    - بیا تا در می صافیت راز دهر بنمایم
    - به شرط آنکه ننمایی به کج طبعان دل کورش
    - نظر کردن به درویشان منافیّ بزرگی نیست
    - سلیمان با چنان حشمت نظرها بود با مورش
    - کمان ابروی جانان نمی پیچد سر از حافظ
    - ولیکن خنده می آید بدین بازوی بی زورش
  279:
    - خوشا شیراز و وضع بی مثالش
    - خداوندا نگهدار از زوالش
    - ز رکنآباد ما صد لوحش الله
    - که عمر خضر می بخشد زلالش
    - میان جعفرآباد و مصلّی
    - عبیرآمیز می آید شمالش
    - به شیراز آی و فیض روح قدسی
    - بخواه از مردم صاحب کمالش
    - که نام قند مصری برد اینجا
    - که شیرینان ندادند انفعالش؟
    - صبا زآن لولی شنگول سرمست
    - چه داری آگهی چونست حالش؟
    - مکن بیدار ازین خوابم خدا را
    - که دارم عشرتی خوش با خیالش
    - گر آن شیرین پسر خونم بریزد
    - دلا چون شیر مادر کن حلالش
    - چرا حافظ چو می ترسیدی از هجر
    - نکردی شکر ایّام وصالش
  280:
    - چو برشکست صبا زلف عنبرافشانش
    - به هر شکسته که پیوست تازه شد جانش
    - کجاست همنفسی تا به شرح عرضه دهم
    - که دل چه می کشد از روزگار هجرانش
    - برید صبح وفا نامه‌ای که برد به دوست
    - زخون دیده ما بود مهر عنوانش
    - زمانه از ورق گل مثال روی تو ساخت
    - ولی ز شرم تو در غنچه کرد پنهانش
    - بسی شدیم و نشد عشق را کرانه پدید
    - تبارک الله ازین ره که نیست پایانش
    - جمال کعبه مگر عذر رهروان خواهد
    - که جان زنده دلان سوخت در بیابانش
    - بدین شکسته بیت الحزن که میآرد
    - نشان یوسف دل از چه زنخدانش
    - بگیرم آن سر زلف و به دست خواجه دهم
    - که سوخت حافظ بیدل ز مکر و دستانش
  281:
    - یا رب آن نوگل خندان که سپردی به منش
    - می سپارم به تو از چشم حسود چمنش
    - گر چه از کوی وفا گشت به صد مرحله دور
    - دور باد آفت دور فلک از جان و تنش
    - گر به سرمنزل سلمی رسی ای باد صبا
    - چشم دارم که سلامی برسانی به منش
    - به ادب نافه گشایی کن از آن زلف سیاه
    - جای دلهای عزیزست به هم برمزنش
    - گو دلم حقّ وفا با خط و خالت دارد
    - محترم دار در آن طرّه‌ی عنبرشکنش
    - در مقامی که به یاد لب او می نوشند
    - سفله آن مست که باشد خبر از خویشتنش
    - عِرض و مال از در میخانه نشاید اندوخت
    - هر که این آب خورد رخت به دریا فکنش
    - هر که ترسد ز ملال انده عشقش نه حلال
    - سر ما و قدمش یا لب ما و دهنش
    - شعر حافظ همه بیت الغزل معرفت است
    - آفرین بر نفس دلکش و لطف سخنش
  282:
    - ببرد از من قرار و طاقت و هوش
    - بت سنگین دل سیمین بناگوش
    - نگاری چابکی شنگی کلهدار
    - ظریفی مه وشی ترکی قباپوش
    - ز تاب آتش سودای عشقش
    - به سان دیگ دایم می‌زنم جوش
    - چو پیراهن شوم آسوده خاطر
    - گرش همچون قبا گیرم در آغوش
    - اگر پوسیده گردد استخوانم
    - نگردد مهرت از جانم فراموش
    - دل و دینم دل و دینم ببرده‌ست
    - بر و دوشش بر و دوشش بر و دوش
    - دوای تو دوای توست حافظ
    - لب نوشش لب نوشش لب نوش
  283:
    - سحر ز هاتف غیبم رسید مژده به گوش
    - که دور شاه شجاع است می دلیر بنوش
    - شد آنکه اهل نظر بر کناره می رفتند
    - هزار گونه سخن در دهان و لب خاموش
    - به بانگ چنگ بگوییم آن حکایت‌ها
    - که از نهفتن آن دیگ سینه میزد جوش
    - شراب خانگی ترس محتسب خورده
    - به روی یار بنوشیم و بانگ نوشانوش
    - ز کوی میکده دوشش به دوش میبردند
    - امام شهر که سجّاده می کشید به دوش
    - دلا، دلالت خیرت کنم به راه نجات
    - مکن به فسق مباهات و زهد هم مفروش
    - محل نور تجلّی ست رای انوار شاه
    - چو قرب او طلبی در صفای نیّت کوش
    - بجز ثنای جلالش مساز ورد ضمیر
    - که هست گوش دلش محرم پیام سروش
    - رموز مصلحت ملک خسروان دانند
    - گدای گوشه نشینی تو حافظا خاموش
  284:
    - هاتفی از گوشه میخانه دوش
    - گفت ببخشند گنه می بنوش
    - لطف الهی بکند کار خویش
    - مژده رحمت برساند سروش
    - این خرد خام به میخانه بر
    - تا می لعل آوردش خون به جوش
    - گر چه وصالش نه به کوشش دهند
    - هر قدر ای دل که توانی بکوش
    - لطف خدا بیشتر از جرم ماست
    - نکته سربسته چه دانی خموش
    - گوش من و حلقه گیسوی یار
    - روی من و خاک در می فروش
    - رندی حافظ نه گناهی ست صعب
    - با کرم پادشه عیب پوش
    - داور دین شاه شجاع آن که کرد
    - روح قدس حلقه امرش به گوش
    -‌ ای ملکُ العرش مرادش بده
    - وز خطر چشم بدش دار گوش
  285:
    - در عهد پادشاه خطابخش جرم پوش
    - حافظ قرابه کش شد و مُفتی پیاله نوش
    - صوفی ز کُنجِ صومعه با پای خم نشست
    - تا دید محتسب که سبو می کشد به دوش
    - احوال شیخ و قاضی و شرب الیهودشان
    - کردم سؤال صبحدم از پیر مِی فروش
    - گفتا نه گفتنی ست سخن گر چه محرمی
    - درکش زبان و پرده نگه دار و می بنوش
    - ساقی بهار می رسد و وجه می، نماند
    - فکری بکن که خون دل آمد ز غم به جوش
    - عشق است و مفلسی و جوانی و نوبهار
    - عذرم پذیر و جرم به ذیل کرم بپوش
    - تا چند همچو شمع زبان آوری کنی
    - پروانه مراد رسید ای محبّ خموش
    -‌ ای پادشاه صورت و معنی که مثل تو
    - نادیده هیچ دیده و نشنیده هیچ گوش
    - چندان بمان که خرقه ازرق کند قبول
    - بخت جوانت از فلک پیر ژنده پوش
  286:
    - دوش با من گفت پنهان کاردانی تیزهوش
    - وز شما پنهان نشاید کرد سرّ می فروش
    - گفت آسان گیر بر خود کارها کز روی طبع
    - سخت میگیرد جهان بر مردمان سخت کوش
    - وانگهم درداد جامی کز فروغش بر فلک
    - زهره در رقص آمد و بربط زنان میگفت، نوش
    - گوش کن پند ای پسر وز بهر دنیا غم مخور
    - گفتمت چون در حدیثی گر توانی داشت گوش
    - با دل خونین لب خندان بیاور همچو جام
    - نی گرت زخمی رسد آیی چو چنگ اندر خروش
    - تا نگردی آشنا زین پرده رمزی نشنوی
    - گوش نامحرم نباشد جای پیغام سروش
    - در حریم عشق نتوان دم زد از گفت و شنید
    - زآن که آن جا جمله اعضا چشم باید بود و گوش
    - بر بساط نکته دانان خودفروشی شرط نیست
    - یا سخن دانسته گو ای مرد بخرد یا خموش
    - ساقیا می ده که رندیهای حافظ فهم کرد
    - آصف صاحب قران جرم بخش عیب پوش
  287:
    -‌ ای همه شکل تو مطبوع و همه جای تو خوش
    - دلم از عشوه شیرین شکرخای تو خوش
    - همچو گلبرگ طری هست وجود تو لطیف
    - همچو سرو چمن خلد سراپای تو خوش
    - شیوه و ناز تو شیرین، خط و خال تو ملیح
    - چشم و ابروی تو زیبا، قد و بالای تو خوش
    - هم گلستان خیالم ز تو پرنقش و نگار
    - هم مشام دلم از زلف سمن سای تو خوش
    - در ره عشق که از سیل بلا نیست گذار
    - کرده ام خاطر خود را به تولّای تو خوش
    - پیش چشم تو بمیرم که بدان بیماری
    - می کند دردِ مرا از رخ زیبای تو خوش
    - در بیابان طلب گر چه ز هر سو خطریست
    - میرود حافظ بیدل به تمنّای تو خوش
  288:
    - کنار آب و پای بید و طبع شعر و یاری خوش
    - معاشر دلبری شیرین و ساقی گلعذاری خوش
    - الا ای دولتی طالع که قدر وقت میدانی
    - گوارا بادت این عشرت که داری روزگاری خوش
    - هر آنکس را که در خاطر ز عشق دلبری یاریست
    - سپندی گو بر آتش نه که دارد کار و باری خوش
    - عروس طبع را زیور ز فکر بکر می بندم
    - بود کز نقش ایّامم به دست افتد نگاری خوش
    - شب صحبت غنیمت دان و داد خوشدلی بستان
    - که مهتابی دل افروز است و طرف لاله زاری خوش
    - میی در کاسه چشم است و ساقی را بنام ایزد
    - که مستی میکند با عقل و می بخشد خماری خوش
    - به غفلت عمر شد حافظ بیا با ما به میخانه
    - که شنگولان خوشباشت بیاموزند کاری خوش
  289:
    - مجمع خوبی و لطف است عذار چو مهش
    - لیکنش مهر و وفا نیست خدایا بدهش
    - دلبرم شاهد و طفل است و به بازی روزی
    - بکشد زارم و در شرع نباشد گنهش
    - من همان به که از و نیک نگه دارم دل
    - که بد و نیک ندیدست و ندارد نگهش
    - بوی شیر از لب همچون شکرش میآید
    - گر چه خون می چکد از شیوه چشم سیهش
    - چارده ساله بتی چابک شیرین دارم
    - که به جان حلقه به گوش است مه چاردهش
    - در پی آن گل نورسته دل ما یا رب
    - خود کجا شد که ندیدیم درین چند گهش
    - یار دلدار من ار قلب بدین سان شکند
    - ببرد زود به جانداری خود پادشهش
    - جان به شکرانه کنم صرف گران دانه دُر
    - صدف سینه حافظ بود آرامگهش
  290:
    - دلم رمیده شد و غافلم من درویش
    - که آن شکاری سرگشته را چه آمد پیش
    - چو بید بر سر ایمان خویش میلرزم
    - که دل به دست کمان ابروییست کافرکیش
    - خیال حوصله بحر می پزد هیهات!
    - چه هاست در سر این قطره محال اندیش
    - بنازم آن مژه شوخ عافیت کش را
    - که موج میزندش آب نوش بر سر نیش
    - ز آستین طبیبان هزار خون بچکد
    - گرم به تجربه دستی نهند بر دل ریش
    - به کوی میکده گریان و سرفکنده روم
    - چرا که شرم همی آیدم ز حاصل خویش
    - نه عمر خضر بماند نه ملک اسکندر
    - نزاع بر سر دنیای دون مکن درویش
    - بدان کمر نرسد دست هر گدا حافظ
    - خزینه‌ای به کف آور ز گنج قارون بیش
  291:
    - ما آزموده ایم در این شهر بخت خویش
    - بیرون کشید باید ازین ورطه رخت خویش
    - از بس که دست می گزم و آه میکشم
    - آتش زدم چو گل به تن لخت لخت خویش
    - دوشم ز بلبلی چه خوش آمد که می سرود
    - گل گوش پهن کرده ز شاخ درخت خویش
    - کای دل تو شاد باش که آن یار تندخوی
    - بسیار تندروی نشیند ز بخت خویش
    - خواهی که سخت و سست جهان بر تو بگذرد
    - بگذر ز عهد سست و سخنهای سخت خویش
    - گر موج خیز حادثه سر بر فلک زند
    - عارف به آب تر نکند رخت و پَخت خویش
    -‌ ای حافظ ار مراد میسّر شدی مدام
    - جمشید نیز دور نماندی ز تخت خویش
  292:
    - قسم به حشمت و جاه و جلال شاه شجاع
    - که نیست با کسم از بهر مال و جاه نزاع
    - شراب خانگیم بس، می مغانه بیار
    - حریف باده رسید ای رفیق توبه وداع
    - خدای را به می ام شست و شوی خرقه کنید
    - که من نمی شنوم بوی خیر از این اوضاع
    - به بین که رقص کنان میرود به ناله چنگ
    - کسی که رخصه نفرمودی استماع سماع
    - به عاشقان نظری کن به شکر این نعمت
    - که من غلام مطیعم تو پادشاه مطاع
    - به فیض جرعه جام تو تشنه ایم ولی
    - نمی کنیم دلیری، نمیدهیم صداع
    - هنر نمی خرد ایّام و غیر از اینم نیست
    - کجا روم به تجارت بدین کساد متاع
    - جبین و چهره حافظ خدا جدا مکناد
    - ز خاک بارگه کبریای شاه شجاع
  293:
    - بامدادان که ز خلوتگه کاخ ابداع
    - شمع خاور فکند بر همه اطراف شعاع
    - برکشد آینه از جیب افق چرخ و در آن
    - بنماید رخ گیتی به هزاران انواع
    - در زوایای طربخانه جمشید فلک
    - ارغنون ساز کند زهره به آهنگ سماع
    - چنگ در غلغله آید که کجا شد منکر
    - جام در قهقهه آید که کجا شد منّاع
    - وضع دوران بنگر ساغر عشرت برگیر
    - که به هر حالتی اینست بهین اوضاع
    - طرّه شاهد دنیا همه بندست و فریب
    - عارفان بر سر این رشته نجویند نزاع
    - عمر خسرو طلب ار نفع جهان می طلبی
    - که وجودیست عطابخش کریم نفّاع
    - مظهر لطف ازل روشنی چشم اَمَل
    - جامع علم و عمل جان جهان شاه شجاع
    - حافظ ار باده خوری با صنمی گلرخ خور
    - که از این به نبود در دو جهان هیچ متاع
  294:
    - در وفای عشق تو مشهور خوبانم چو شمع
    - شب نشین کوی سربازان و رندانم چو شمع
    - روز و شب خوابم نمی آید به چشم غم پرست
    - بس که سیل آتشین از دیده میرانم چو شمع
    - رشته صبرم به مقراض غمت ببریده اند
    - همچنان در آتش مهر تو خندانم چو شمع
    - گر کُمیت اشک گلگونم نبودی گرم رو
    - کی شُدی روشن به گیتی راز پنهانم چو شمع
    - بی جمال عالم آرای تو روزم چون شبست
    - با کمال عشق تو در عین نقصانم چو شمع
    - همچو شمعم یک نفس باقی ست تا دیدار صبح
    - چهره بنما دلبرا، تا جان برافشانم چو شمع
    - آتش مهر تو را حافظ به جان در دل گرفت
    - آتش دل کی به آب دیده بنشانم چو شمع
  295:
    - سحر به بوی گلستان دمی شدم در باغ
    - که تا چو بلبل بیدل کنم علاج دماغ
    - به جلوه گل سوری نگاه می‌کردم
    - که بود در شب تیره به روشنی چو چراغ
    - چنان به حسن و جوانی خویشتن مغرور
    - که داشت از دل بلبل هزار گونه فراغ
    - گشاده نرگس رعنا ز حسرت آب از چشم
    - نهاده لاله ز سودا به جان و دل صد داغ
    - زبان کشیده چو تیغی به سرزنش سوسن
    - دهان گشاده شقایق چو مردم ایغاغ
    - یکی چو باده پرستان صراحی اندر دست
    - یکی چو ساقی مستان به کف گرفته ایاغ
    - نشاط و عیش و جوانی چو گل غنیمت دان
    - که حافظا نبود بر رسول غیر بلاغ
  296:
    - طالع اگر مدد دهد دامنش آورم به کف
    - گر بکشم زهی طرب ور بکشد زهی شرف
    - طرف کرم ز کس نبست این دل پرامید من
    - گر چه سخن همی برد قصّه من به هر طرف
    - از خم ابروی توام هیچ گشایشی نشد
    - وه که درین خیال کج عمر عزیز شد تلف
    - ابروی دوست کی شود دست کش خیال من
    - کس نزده ست ازین کمان تیر مراد بر هدف
    - چند به ناز پرورم مهر بتان سنگدل
    - یاد پدر نمی کنند این پسران ناخلف
    - من به خیال زاهدی گوشه نشین و طرفه آنک
    - مغبچه‌ای ز هر طرف میزندم به چنگ و دف
    - بی خبرند زاهدان نقش بخوان و لا تقل
    - مست ریاست محتسب باده بده و لا تَخَف
    - صوفی شهر بین که چون لقمه شبهه میخورد
    - پاردُمَش دراز باد آن حیوان خوش علف
    - حافظ اگر قدم زنی در ره خاندان به صدق
    - بدرقه رهت شود همّت شحنه نجف
  297:
    - زبان خامه ندارد سر بیان فراق
    - وگر نه شرح دهم با تو داستان فراق
    - دریغ مدّت عمرم که بر امید وصال
    - به سر رسید و نیامد به سر زمان فراق
    - سری که بر سر گردون به فخر می سودم
    - به راستان که نهادم بر آستان فراق
    - چگونه باز کنم بال در هوای وصال
    - که ریخت مرغ دلم پر در آشیان فراق
    - کنون چه چاره که در بحر غم به گردابی
    - فتاد زورق صبرم ز بادبان فراق
    - بسی نماند که کشتیِّ عمر غرقه شود
    - ز موج شوق تو در بحر بیکران فراق
    - اگر به دست من افتد فراق را بکشم
    - که روز هجر سیه باد و خان و مان فراق
    - رفیق خیل خیالیم و همنشین شکیب
    - قرین آتش هجران و هم قران فراق
    - چگونه دعوی وصلت کنم به جان که شدست
    - تنم وکیل قضا و دلم ضمان فراق
    - ز سوز شوق دلم شد کباب دور از یار
    - مدام خون جگر می خورم ز خوان فراق
    - فلک چو دید سرم را اسیر چنبر عشق
    - به بست گردن صبرم به ریسمان فراق
    - به پای شوق گرین ره به سر شُدی حافظ
    - به دست هجر ندادی کسی عنان فراق
  298:
    - مقام امن و می بی غش و رفیق شفیق
    - گرت مدام میسّر شود زهی توفیق
    - جهان و کار جهان جمله هیچ در هیچ است
    - هزار بار من این نکته کرده ام تحقیق
    - دریغ و درد که تا این زمان ندانستم
    - که کیمیای سعادت رفیق بود رفیق
    - کجاست اهل دلی تا کند دلالت خیر
    - که ما به دوست نبردیم ره به هیچ طریق
    - بیا که توبه ز لعل نگار و خنده جام
    - تصوّریست که عقلش نمی کند تصدیق
    - اگر چه موی میانت به چون منی نرسد
    - خوش است خاطرم از فکر این خیال دقیق
    - حلاوتی که تو را در چه زنخدانست
    - به کُنهِ آن نرسد صد هزار فکر عمیق
    - اگر به رنگ عقیق است اشک من چه عجب
    - که مهر خاتم لعل تو هست همچو عقیق
    - به خنده گفت که حافظ غلام طبع توام
    - ببین که تا به چه حدَّم همی کند تحمیق
  299:
    - اگر شراب خوری جرعه‌ای فشان بر خاک
    - از آن گناه که نفعی رسد به غیر چه باک
    - برو به هر چه تو داری بخور، دریغ مخور
    - که بیدریغ زند روزگار تیغ هلاک
    - به خاک پای تو ای سرو نازپرور من
    - که روز واقعه پا وا مگیرم از سر خاک
    - چه دوزخی چه بهشتی چه آدمی چه ملک
    - به مذهب همه کفر طریقت است امساک
    - مهندس فلکی راه دیر شش جهتی
    - چنان ببست که ره نیست جز به دام مغاک
    - فریب دختر رَز طُرفه میزند ره عقل
    - مباد تا به قیامت خراب طارِم تاک
    - به راه میکده حافظ خوش از جهان رفتی
    - دعای اهل دلت باد مونس دل پاک
  300:
    - هزار دشمنم ار می کنند قصد هلاک
    - گرم تو دوستی از دشمنان ندارم باک
    - مرا امید وصال تو زنده میدارد
    - وگر نه هر دمم از هجر توست بیم هلاک
    - نفس نفس اگر از باد نشنوم بویت
    - زمان زمان چو گل از غم کنم گریبان چاک
    - رود به خواب دو چشم از خیال تو؟ هیهات!
    - بود صبور دل اندر فراق تو حاشاک!
    - اگر تو زخم زنی به که دیگری مرهم
    - وگر تو زهر دهی به که دیگری تریاک
    - عنان مپیچ که گر میزنی به شمشیرم
    - سپر کنم سر و دستت ندارم از فتراک
    - تو را چنانکه تویی هر نظر کجا بیند
    - به قدر بینش خود هر کسی کند ادراک
    - به چشم خَلق عزیز آن زمان شود حافظ
    - که بر در تو نهد روی مسکنت بر خاک
  301:
    -‌ ای دل ریش مرا با لب تو حقّ نمک
    - حقّ نگهدار که من میروم الله مَعَک
    - تویی آن گوهر پاکیزه که در عالم قدس
    - ذکر خیر تو بود حاصل تسبیح ملک
    - در خلوص منت ار هست شکی تجربه کن
    - که عیار زر خالص نشناسد چو محک
    - گفته بودی که شوم مست و دو بوست بدهم
    - وعده از حد بشد و ما نه دو دیدیم و نه یَک
    - بگشا پسته خندان و شکرریزی کن
    - خلق را از دهن خویش مینداز به شک
    - چرخ برهم زنم ار غیر مرادم گردد
    - من نه آنم که زبونی کشم از چرخ فلک
    - چون بر حافظ خویشش نگذاری باری
    -‌ ای رقیب از بر او یک دو قدم دورتَرَک
  302:
    - خوش خبر باشی ای نسیم شمال
    - که به ما می رسد زمان وصال
    - قِصَهُ العِشقِ لَا انفِصامَ لَها
    - فُصِمَت‌ها هنا لِسانُ القال
    - مالِسَلمی وَ مَن بِذی سَلَم
    - اَینَ جَیراننا وَ کَیفَ الحال
    - عَفَتِ الدّارُ بَعدَ عافیه
    - فَاسئَلوا حالَها عَنِ الاَطلال
    - فی کمالِ الجَمال نِلتَ مُنَی
    - صَرّفَ الله عَنک عَین کَمال
    - یا بَریدَ الحِمی حَماکَ الله
    - مَرحَبا مَرحَبا تَعال تَعال
    - عرصه‌ی بزمگاه خالی ماند
    - از حریفان و جام مالامال
    - سایه افکند حالیا شب هجر
    - تا چه بازند شبروان خیال
    - ترک ما سوی کس نمی نگرد
    - آه ازین کبریا و جاه و جلال
    - حافظا عشق و صابری تا چند
    - ناله‌ی عاشقان خوشست بنال
  303:
    - شَمَمت روحِ وَدادٍ وَ شَمتُ برق وصال
    - بیا که بوی تو را میرم ای نسیم شمال
    - اَحاد یا بِجمال الحبیب قِف وَ انزِل
    - که نیست صبر جمیلم ز اشتیاق جمال
    - حکایت شب هجران فرو گذاشته به
    - به شکر آنکه برافکند پرده روز وصال
    - بیا که پرده گلریز هفت خانه چشم
    - کشیده ایم به تحریر کارگاه خیال
    - چو یار بر سر صلح است و عذر می طلبد
    - توان گذشت ز جور رقیب در همه حال
    - به جز خیال دهان تو نیست در دل تنگ
    - که کس مباد چو من در پی خیال محال
    - ملال مصلحتی می نمایم از جانان
    - که کس به جِد ننماید ز جان خویش ملال
    - قتیل عشق تو شد حافظ غریب ولی
    - به خاک ما گُذری کن که خون مات حلال
  304:
    - دارای جهان نصرت دین خسرو کامل
    - یحیی بن مظفر ملک عالم عادل
    -‌ ای درگه اسلام پناه تو گشاده
    - بر روی زمین روزنه جان و در دل
    - تعظیم تو بر جان و خرد واجب و لازم
    - انعام تو بر کون و مکان فایض و شامل
    - روز ازل از کلک تو یک قطره سیاهی
    - بر روی مه افتاد که شد حل مسائل
    - خورشید چو آن خال سیه دید به دل گفت
    -‌ ای کاش که من بودمی آن هندوی مقبل
    - شاها فلک از بزم تو در رقص و سماع است
    - دست طرب از دامن این زمزمه مگسل
    - می نوش و جهان بخش که از زلف کمندت
    - شد گردن بدخواه گرفتار سلاسل
    - دور فلکی یک سره بر مَنَهجِ عدل است
    - خوش باش که ظالم نبرد راه به منزل
    - حافظ قلم شاه جهان مقسم رزق است
    - از بهر معیشت مکن اندیشه باطل
  305:
    - به عهد گل شدم از توبه شراب خجل
    - که کس مباد ز کردار ناصواب خجل
    - صلاح ما همه دام رهست و من زین بحث
    - نیم ز شاهد و ساقی به هیچ باب خجل
    - بود که یار نرنجد ز ما به خلق کریم
    - که از سؤال ملولیم و از جواب خجل
    - ز خون که رفت شب دوش از سراچه چشم
    - شدیم در نظر شبروان خواب خجل
    - رواست نرگس مست ار فکند سر در پیش
    - که شد ز شیوه آن چشم پرعتاب خجل
    - تو خوبروی تری ز آفتاب و شکر خدا
    - که نیستم ز تو در روی آفتاب خجل
    - حجاب ظلمت از آن بست آب خضر که گشت
    - ز طبع حافظ و این شعر همچو آب خجل
    - از آن نهفت رخ خویش در نقاب صدف
    - که شد ز نظم خوشش لؤلؤ خوشاب خجل
  306:
    - اگر به کوی تو باشد مرا مجال وصول
    - رسد به دولت وصلت نوای من به اصول
    - قرار برده ز من آن دو سنبل رعنا
    - فراغ برده ز من آن دو جادوی مکحول
    - چو بر در تو من بینوای بی زر و زور
    - به هیچ باب ندارم ره خروج و دخول
    - کجا روم، چه کنم، چاره از کجا جویم
    - که گشته ام ز غم و جور روزگار ملول
    - من شکستهِ بدحال زندگی یابم
    - در آن نفس که به تیغ غمت شوم مقتول
    - خراب تر ز دلِ من غم تو جای نیافت
    - که ساخت در دل تنگم قرارگاه نزول
    - دل از جواهر مهرت چو صیقلی دارد
    - بود ز زَنگ حوادث هر آینه مصقول
    - چه جرم کرده ام ای جان و دل به حضرت تو
    - که طاعت من بیدل نمی شود مقبول
    - به درد عشق بساز و خموش کن حافظ
    - رموز عشق مکن فاش پیش اهل عقول
  307:
    - هر نکته‌ای که گفتم در وصف آن شمایل
    - هر کو شنید گفتا لِلّه دَرُّ قائل
    - تحصیل عشق و رندی آسان نمود اول
    - جانم بسوخت آخر در کسب این فضایل
    - حلّاج بر سر دار این نکته خوش سراید
    - از شافعی نپرسند امثال این مسائل
    - گفتم که کی ببخشی بر جان ناتوانم
    - گفت آن زمان که نبوَد جان در میانه حائل
    - دل داده ام به یاری، شوخی، کشی، نگاری
    - مرضیّهُ السّجایا، محمودهُ الخصایل
    - در عین گوشه گیری بودم چو چشم مستت
    - و اکنون شدم به مستان چون ابروی تو مایل
    - از آب دیده صد ره طوفان نوح دیدم
    - وز لوح سینه هرگز نقشت نگشت زایل
    -‌ ای دوست دست حافظ تعویذ چشم زخم است
    - یا رب ببینم آن را در گردنت حمایل
  308:
    -‌ ای رُخت چون خُلد و لَعلَت سَلسَبیل
    - سلسبیلت کرده جان و دل سبیل
    - سبزپوشان خَطَت بر گرد لب
    - همچو حورانند گِرِد سلسبیل
    - ناوک چشم تو در هر گوشه‌ای
    - همچو من افتاده دارد صد قتیل
    - یا رب این آتش که بر جان منست
    - سرد کن آن سان که کردی بر خلیل
    - من نمی یابم مجال ای دوستان
    - گر چه دارد او جمالی بس جمیل
    - پای ما لنگ است و منزل بس دراز
    - دست ما کوتاه و خرما بر نخیل
    - حافظ از سرپنجه عشق نگار
    - همچو مور افتاده زیر پای پیل
    - شاه عالم را بقا و عزّ و ناز
    - باد و هر چیزی که باشد زین قبیل
  309:
    - عشقبازی و جوانی و شراب لعل فام
    - مجلس انس و حریف همدم و شرب مدام
    - ساقی شکردهان و مطرب شیرین سخن
    - همنشین نیک کردار و ندیم نیک نام
    - شاهدی از لطف و پاکی رشکِ آب زندگی
    - دلبری در حسن و خوبی غیرت ماه تمام
    - بزمگاهی دل نشان چون قصر فردوس برین
    - گلشنی پیرامنش چون روضه دارالسّلام
    - صف نشینان نیکخواه و پیشکاران با ادب
    - دوستداران صاحب اسرار و حریفان دوستکام
    - باده گلرنگِ تلخِ تیزِ خوشخوارِ سبک
    - نُقلش از لعل نگار و نَقلش از یاقوت خام
    - غمزه ساقی به یغمای خرد آهخته تیغ
    - زلف جانان از برای صید دل گسترده دام
    - نکته دانی بذله گو چون حافظ شیرین سخن
    - بخشش آموزی جهان افروز چون حاجی قوام
    - هر که این عشرت نخواهد خوش دلی بر وی تباه
    - وان که این مجلس نجوید زندگی بر وی حرام
  310:
    - مرحبا طایر فرّخ پی فرخنده پیام
    - خیر مقدم چه خبر دوست کجا راه کدام
    - یا رب این قافله را لطف ازل بدرقه باد
    - که ازو خصم به دام آمد و معشوقه به کام
    - ماجرای من و معشوق مرا پایان نیست
    - هر چه آغاز ندارد نپذیرد انجام
    - گل ز حد برد تنعّم به کَرَم رخ بنما
    - سرو می نازد و خوش نیست خدا را بخرام
    - زلف دلدار چو زُنّار همی فرماید
    - برو ای شیخ که شد بر تن ما خرقه حرام
    - مرغ روحم که همی زد ز سر سِدرَه صفیر
    - عاقبت دانه خال تو فکندش در دام
    - چشم خونبار مرا خواب نه درخور باشد
    - مَن لَه یَقتُل داءُ دَنَفٌ کَیفَ یُنام
    - تو ترحّم نکنی بر من بی دل گفتم
    - ذاکَ دَعوایَ وَ‌ها اَنتَ و تِلکَ الایّام
    - حافظ ار میل به ابروی تو دارد شاید
    - جای در گوشه محراب کنند اهل کلام
  311:
    - عاشق روی جوانی خوش نوخاسته ام
    - وز خدا شادی این غم به دعا خواسته ام
    - عاشق و رند و نظربازم و میگویم فاش
    - تا بدانی که به چندین هنر آراسته ام
    - شرمم از خرقه آلوده خود میآید
    - که بر آن وصله به صد شعبده پیراسته ام
    - خوش بسوز از غمش ای شمع که امشب من نیز
    - به همین کار کمربسته و برخاسته ام
    - با چنین خبرتم از دست بشد صرفه کار
    - در غم افزوده ام آنچ از دل و جان کاسته ام
    - همچو حافظ به خرابات روم جامه قبا
    - بو که در بر کشد آن دلبر نوخاسته ام
  312:
    - بُشری اِذَ السَّلامَهُ حَلَّت بذی سَلَم
    - لِلّهِ حَمدُ مُعتَرِفٍ غایَهَ النَّعَم
    - آن خوش خبر کجاست که این فتح مژده داد
    - تا جان فشانمش چو زر و سیم در قدم
    - از بازگشت شاه در این طرفه منزل است
    - آهنگ خصم او به سراپرده عدم
    - پیمان شکن هرآینه گردد شکسته حال
    - اِنَّ العُهودَ عِندَ مَلیکِ النُّهی ذِمَم
    - می جست از سحاب امل رحمتی ولی
    - جز دیدهاش معاینه بیرون ندادنم
    - در نیل غم فتاد سپهرش به طنز گفت
    - اَلآنَ قَد نَدِمتَ وَ ما یَنفَعُ النَّدَم
    - ساقی چو یار، مه رخ و از اهل راز بود
    - حافظ بخورد باده و شیخ و فقیه هم
  313:
    - باز آی ساقیا که هواخواه خدمتم
    - مشتاق بندگی و دعاگوی دولتم
    - زآن جا که فیض جام سعادت فروغ توست
    - بیرون شدی نمای ز ظلمات حیرتم
    - هر چند غرق بحر گناهم ز صد جهت
    - تا آشنای عشق شدم ز اهل رحمتم
    - عیبم مکن به رندی و بدنامی ای حکیم
    - کاین بود سرنوشت ز دیوان قسمتم
    - می خور که عاشقی نه به کسب است واختیار
    - این موهبت رسید ز میراث فطرتم
    - من کز وطن سفر نگزیدم به عمر خویش
    - در عشق دیدن تو هواخواه غربتم
    - دریا و کوه در ره و من خسته و ضعیف
    -‌ ای خضر پی خجسته مدد ده به همتم
    - دورم به صورت از در دولتسرای دوست
    - لیکن به جان و دل ز مقیمان حضرتم
    - حافظ به پیش چشم تو خواهد سپرد جان
    - در این خیالم ار بدهد عمر مهلتم
  314:
    - دوش بیماری چشم تو ببرد از دستم
    - لیکن از لطف لبت صورت جان می بستم
    - عشق من با لب شیرین تو امروزی نیست
    - دیرگاه است کزین جام هلالی مستم
    - از ثبات خودم این نکته خوش آمد که به جور
    - در سر کوی تو از پای طلب ننشستم
    - عافیت چشم مدار از من میخانه نشین
    - که دم از خدمت رندان زده ام تا هستم
    - در ره عشق از آن سوی فنا صد خطر است
    - تا نگویی که چو عمرم به سر آمد رستم
    - بعد از اینم چه غم از تیر کج انداز حَسود
    - چون به محبوب کمان ابروی خود پیوستم
    - بوسه بر درج عقیق تو حلال است مرا
    - که به افسوس و جفا مهر وفا نشکستم
    - رُتبتِ دانش حافظ به فلک بَرشده بود
    - کرد غمخواری شمشاد بلندت پستم
    - صنمی لشکریم غارت دل کرد و برفت
    - آه اگر عاطفت شاه نگیرد دستم
  315:
    - به غیر از آن که بشد دین و دانش از دستم
    - بیا بگو که ز عشقت چه طرف بربستم
    - اگر چه خرمن عمرم غم تو داد به باد
    - «به خاک پای عزیزت که عهد نشکستم*»
    - چو ذرّه گر چه حقیرم ببین به دولت عشق
    - که در هوای رخت چون به مهر پیوستم
    - بیار باده که عمریست تا من از سَرِ امن
    - به کنج عافیت از بهر عیش ننشستم
    - اگر ز مردم هشیاری ای نصیحتگو
    - سخن به خاک میفکن چرا که من مستم
    - چگونه سر ز خجالت برآورم بر دوست
    - که خدمتی به سزا برنیامد از دستم
    - بسوخت حافظ و آن یار دلنواز نگفت
    - که مرهمی بفرستم چو خاطرش خَستَم
    - *
    - به خاکپای عزیزت که عهد نشکستیم
    - زمن بُریدی و با هیچکس نه پیوستم (سعدی)
  316:
    - زلف بر باد مده تا ندهی بر بادم
    - ناز بنیاد مکن تا نکنی بنیادم
    - می مخور با همه دگران تا نخورم خون جگر
    - سر مکش تا نکشد سر به فلک فریادم
    - زلف را حلقه مکن تا نکنی دربندم
    - چهره را آب مده تا ندهی بر بادم
    - یار بیگانه مشو تا نبری از خویشم
    - غم اغیار مخور تا نکنی ناشادم
    - رخ برافروز که فارغ کنی از برگ گلم
    - قد برافراز که از سرو کنی آزادم
    - شمع هر جمع مشو ورنه بسوزی ما را
    - یاد هر قوم مکن تا نروی از یادم
    - شهره شهر مشو تا ننهم سر در کوه
    - شور شیرین منما تا نکنی فرهادم
    - رحم کن بر من مسکین و به فریادم رس
    - تا به خاکِ درِ آصف نرسد فریادم
    - حافظ از جور تو حاشا که بگرداند روی
    - من از آن روز که دربند توام آزادم *
    - *
    - من از آنروز که در بند توام آزادم
    - پادشاهم که بدست تو اسیر افتادم (سعدی)
  317:
    - فاش میگویم و از گفته خود دلشادم
    - بنده عشقم و از هر دو جهان آزادم
    - طایر گلشن قدسم چه دهم شرح فراق
    - که درین دامگه حادثه چون افتادم
    - من مَلک بودم و فردوس برین جایم بود
    - آدم آورد درین دیر خراب آبادم
    - سایه طوبی و دلجویی حور و لب حوض
    - به هوای سر کوی تو برفت از یادم
    - نیست بر لوح دلم جز الف قامت دوست
    - چه کنم حرف دگر یاد نداد استادم
    - کوکب بخت مرا هیچ منجّم نشناخت
    - یا رب از مادر گیتی به چه طالع زادم
    - تا شدم حلقه به گوش در میخانه عشق
    - هر دم آید غمی از نو، به مبارک بادم
    - می خورد خون دلم مردمک چشم و سزاست
    - که چرا دل به جگرگوشه مردم دادم
    - پاک کن چهره حافظ به سر زلف ز اشک
    - ور نه این سیل دمادم ببرد بنیادم
  318:
    - مرا میبینی و هر دم زیادت میکنی دردم
    - تو را میبینم و میلم زیادت میشود هر دم
    - به سامانم نمیپرسی نمیدانم چه سر داری
    - به درمانم نمیکوشی نمیدانی مگر دردم
    - نه راهست این که بگذاری مرا در خاک و بگریزی
    - گذاری آر و بازم پرس تا خاک رهت گردم
    - ندارم دستت از دامن بجز در خاک و آن دم هم
    - که بر خاکم روان گردی به گرد دامنت گردم
    - فرورفت از غم عشقت دَمَم دَم میدمی تا کی
    - دمار از من برآوردی نمیگویی برآوردم
    - شبی دل را به تاریکی ز زلفت باز می جستم
    - رخت میدیدم و جامی هلالی باز میخوردم
    - کشیدم در برت ناگاه و شد در تاب گیسویت
    - نهادم بر لبت لب را و جان و دل فدا کردم
    - تو خوش میباش با حافظ برو گو خصم جان میده
    - چو گرمی از تو میبینم چه باک از خصمِ دَم سردم
  319:
    - سالها پیروی مذهب رندان کردم
    - تا به فتوای خرد حرص به زندان کردم
    - من به سرمنزل عنقا نه به خود بردم راه
    - قطع این مرحله با مرغ سلیمان کردم
    - سایه‌ای بر دل ریشم فکن ای گنج مراد
    - که من این خانه به سودای تو ویران کردم
    - توبه کردم که نبوسم لب ساقی و کنون
    - می گزم لب که چرا گوش به نادان کردم
    - از خلاف آمد عادت بطلب کام که من
    - کسب جمعیت از آن زلف پریشان کردم
    - نقش مستوری و مستی نه به دست من و توست
    - آن چه سلطان ازل گفت بکن آن کردم
    - دارم از لطف ازل جنت فردوس طمع
    - گر چه دربانی میخانه فراوان کردم
    - این که پیرانه سرم صحبت یوسف بنواخت
    - اجر صبریست که در کلبه احزان کردم
    - صبح خیزی و سلامت طلبی چون حافظ
    - هر چه کردم همه از دولت قرآن کردم
    - گر به دیوان غزل صدرنشینم چه عجب
    - سالها بندگی صاحب دیوان کردم
  320:
    - دیشب به سیل اشک ره خواب میزدم
    - نقشی به یاد خط تو بر آب میزدم
    - ابروی یار در نظر و خرقه سوخته
    - جامی به یاد گوشه محراب میزدم
    - هر مرغ فکر کز سر شاخ سخن بِجَست
    - بازش به طرّه تو به مضراب میزدم
    - روی نگار در نظرم جلوه مینمود
    - وز دور بوسه بر رخ مهتاب میزدم
    - چشمم به روی ساقی و گوشم به قول چنگ
    - فالی به چشم و گوش در این باب میزدم
    - نقش خیال روی تو تا وقت صبحدم
    - بر کارگاه دیده بیخواب میزدم
    - ساقی به صوت این غزلم کاسه میگرفت
    - میگفتم این سرود و می ناب میزدم
    - خوش بود وقت حافظ و فال مراد و کام
    - بر نام عمر و دولت احباب میزدم
  321:
    - هر چند پیر و خسته دل و ناتوان شدُم
    - هر گه که یاد روی تو کردم جوان شدُم
    - شکر خدا که هر چه طلب کردم از خدا
    - بر منتهای همت خود کامران شدم
    -‌ ای گلبن جوان بر دولت بخور که من
    - در سایه تو بلبل باغ جهان شدم
    - اول ز تحت و فوق وجودم خبر نبود
    - در مکتب غم تو چنین نکته دان شدم
    - قسمت حوالتم به خرابات میکند
    - چندان که این چنین شدم و آنچنان شدم
    - زآن روز بر دلم در معنی گشوده شد
    - کز ساکنان درگه پیر مغان شدم
    - در شاهراه دولت سرمد به تختِ بخت
    - با جام می به کام دل دوستان شدم
    - از آن زمان که فتنه چشمت به من رسید
    - ایمن ز شرّ فتنه آخرزمان شدم
    - من پیر سال و ماه نیم یار بی وفاست
    - بر من چو عمر میگذرد پیر از آن شدم
    - دوشم نوید داد عنایت که حافظا
    - بازآ که من به عفو گناهت ضمان شدم
  322:
    - خیال روی تو در کارگاه دیده کشیدم
    - به صورت تو نگاری نه دیدم و نه شنیدم
    - امید خواجگیم بود، بندگی تو جستم
    - هوای سلطنتم بود، خدمت تو گزیدم
    - اگر چه در طلبت همعنان باد شمالم
    - به گرد سرو خرامان قامتت نرسیدم
    - امید در شب زلفت به روز عمر نبستم
    - طمع به دور دهانت ز کام دل ببریدم
    - به شوق چشمه نوشت چه قطره‌ها که فشاندم
    - ز لعل باده فروشت چه عشوه‌ها که خریدم
    - ز غمزه بر دل ریشم چه تیر‌ها که گشادی
    - ز غصّه بر سر کویت چه بارها که کشیدم
    - ز کوی یار بیار ای نسیم صبح غباری
    - که بوی خون دل ریش از آن تراب شنیدم
    - گناه چشم سیاه تو بود و گردن دلخواه
    - که من چو آهوی وحشی ز آدمی برمیدم
    - چو غنچه بر سرم از کوی او گذشت نسیمی
    - که پرده بر دل خونین به بوی او بدریدم
    - به خاک پای تو سوگند و نور دیده حافظ
    - که بی رخ تو فروغ از چراغ دیده ندیدم
  323:
    - ز دست کوته خود زیر بارم
    - که از بالابلندان شرمسارم
    - مگر زنجیر مویی گیردم دست
    - وگر نه سر به شیدایی برآرم
    - ز چشم من بپرس اوضاع گردون
    - که شب تا روز اختر می شمارم
    - به این شکرانه می بوسم لب جام
    - که کرد آگه زِ راز روزگارم
    - اگر گفتم دعای می فروشان
    - چه باشد؟ حقّ نعمت می گزارم
    - من از بازوی خود دارم بسی شکر
    - که زور مردم آزاری ندارم *
    - تو از خاکم نخواهی بر گرفتن
    - به جای اشک اگر گوهر ببارم
    - سری دارم چو حافظ مست لیکن
    - به لطف آن سری امیدوارم
    - مصراع از گلستان سعدی است،از این بیت در گلستان باب سوم
  324:
    - گر چه افتاد ز زلفش گرهی در کارم
    - همچنان چشم گشاد از کرمش میدارم
    - به طرب حمل مکن سرخی رویم که چو جام
    - خون دل عکس برون می دهد از رخسارم
    - پرده‌ی مطربم از دست برون خواهد برد
    - آه اگر زآن که در این پرده نباشد بارم
    - پاسبان حرم دل شده ام شب همه شب
    - تا درین پرده جز اندیشه او نگذارم
    - منم آن شاعر ساحر که به افسون سخن
    - از نی کلک همه شهد و شکر می بارم
    - به صد امید نهادیم در این بادیه پای
    -‌ ای دلیل دل گمگشته فرو مگذارم
    - دیده بخت به افسانه او شد در خواب
    - کو نسیمی ز عنایت که کند بیدارم
    - چون منش در گذر باد نمی یارم دید
    - با که گویم که بگوید سخنی با یارم؟
    - دوش میگفت که حافظ همه رویست و ریا
    - بجز از خاک درش با که به رو در کارم
  325:
    - گر دست دهد خاک کف پای نگارم
    - بر لوح بصر خط غباری بنگارم
    - بر بوی کنار تو شدم غرق و امیدست
    - از موج سِرِشکَم، که رساند به کنارم
    - پروانه او گر رسدم در طلب جان
    - چون شمع همان دم به دمی جان بسپارم
    - امروز مکش سر ز وفای من و اندیش
    - زآن شب که من از غم به دعا دست برآرم
    - زلفین سیاه تو، به دلداری عشّاق
    - دادند قراری و ببردند قرارم
    -‌ ای باد از آن باده نسیمی به من آور
    - کان بوی، شفا می دهد ازرنج خمارم
    - گر قلب دلم را ننهد دوست عیاری
    - من نقد روان در رهش از دیده شمارم
    - دامن مفشان از من خاکی که پس از من
    - زین در نتواند که بَرَد باد غبارم
    - حافظ لب لعلش چو مرا جان عزیز است
    - عمری بود آن لحظه که جان را به لب آرم
  326:
    - در نهانخانه عشرت صنمی خوش دارم
    - کز سر زلف و رخش، نعل در آتش دارم
    - عاشق و رندم و مِی خواره به آواز بلند
    - وین همه منصب از آن حور پریوش دارم
    - گر به کاشانه رندان قدمی خواهی زد
    - نُقل شعر شکرین و می بی غش دارم
    - گر تو زین دست مرا بی سر و سامان داری
    - من به آه سحرت زلف مُشوّش دارم
    - ور چنین چهره گشاید خط زنگاری دوست
    - من رخ زرد به خونابه مُنَقَّش دارم
    - ناوک غمزه بیار و رسن زلف که من
    - جنگها با دل مجروح بلاکش دارم
    - حافظا چون غم و شادی جهان در گذر است
    - بهتر آنست که من خاطر خود خوش دارم
  327:
    - مرا عهدیست با جانان که تا جان در بدن دارم
    - هواداران کویش را چو جان خویشتن دارم
    - صفای خلوت خاطر از آن شمع چگل بینم
    - فروغ چشم و نور دل از آن ماه ختن دارم
    - به کام و آرزوی دل چو دارم خلوتی حاصل
    - چه فکر از خبث بدگویان میان انجمن دارم
    - مرا در خانه سروی هست کاندر سایه قدش
    - فراغ از سرو بستانی و شمشاد چمن دارم
    - گرم صد لشکر از خوبان به قصد دل کمین سازند
    - بحمد الله و المنه بتی لشکرشکن دارم
    - سزد کز خاتم لعلش زنم لاف سلیمانی
    - چو اسم اعظمم باشد چه باک از اهرمن دارم
    - الا ای پیر فرزانه مکن عیبم ز میخانه
    - که من در ترک پیمانه دلی پیمان شکن دارم
    - خدا را ای رقیب امشب زمانی دیده بر هم نه
    - که من با لعل خاموشش نهانی صد سخن دارم
    - چو در گلزار اقبالش خرامانم بحمدالله
    - نه میل لاله و نسرین نه برگ نسترن دارم
    - به رندی شهره شد حافظ میان همدلان لیکن
    - چه غم دارم که در عالم قوام الدین حسن دارم
  328:
    - من که باشم که بر آن خاطر عاطر گذرم
    - لطفها میکنی ای خاک درت تاج سرم
    - دلبرا بنده نوازیت که آموخت بگو
    - که من این ظنّ به رقیبان تو هرگز نبرم
    - همتم بدرقه راه کن ای طایر قدس
    - که دراز است ره مقصد و من نوسفرم
    -‌ ای نسیم سحری بندگی من برسان
    - که فراموش مکن وقت دعای سحرم
    - خرم آن روز کز این مرحله بربندم رخت
    - وز سر کوی تو پرسند رفیقان خبرم
    - حافظا شاید اگر در طلب گوهر وصل
    - دیده دریا کنم از اشک و درو غوطه خورم
    - پایه نظم بلند است و جهان گیر بگو
    - تا کند پادشه بحر دهان پرگهرم
  329:
    - جوزا سحر نهاد حمایل برابرم
    - یعنی غلام شاهم و سوگند می‌خورم
    - ساقی بیا که از مدد بخت کارساز
    - کامی که خواستم ز خدا شد میسرم
    - جامی بده که باز به شادی روی شاه
    - پیرانه سر هوای جوانیست در سرم
    - راهم مزن به وصف زلال خضر که من
    - از جام شاه جرعه کش حوض کوثرم
    - شاها اگر به عرش رسانم سریر فضل
    - مملوک این جنابم و مسکین این درم
    - من جرعه نوش بزم تو بودم هزار سال
    - کی ترک آبخورد کند طبع خوگرم
    - ور باورت نمی‌کند از بنده این حدیث
    - از گفته کمال دلیلی بیاورم
    - گر برکنم دل از تو و بردارم از تو مهر
    - آن مهر بر که افکنم آن دل کجا برم
    - منصور بن مظفر غازیست حرز من
    - و از این خجسته نام بر اعدا مظفرم
    - عهد الست من همه با عشق شاه بود
    - و از شاهراه عمر بدین عهد بگذرم
    - گردون چو کرد نظم ثریا به نام شاه
    - من نظم در چرا نکنم از که کمترم
    - شاهین صفت چو طعمه چشیدم ز دست شاه
    - کی باشد التفات به صید کبوترم
    -‌ ای شاه شیرگیر چه کم گردد ار شود
    - در سایه تو ملک فراغت میسرم
    - شعرم به یمن مدح تو صد ملک دل گشاد
    - گویی که تیغ توست زبان سخنورم
    - بر گلشنی اگر بگذشتم چو باد صبح
    - نی عشق سرو بود و نه شوق صنوبرم
    - بوی تو می‌شنیدم و بر یاد روی تو
    - دادند ساقیان طرب یک دو ساغرم
    - مستی به آب یک دو عنب وضع بنده نیست
    - من سالخورده پیر خرابات پرورم
    - با سیر اختر فلکم داوری بسیست
    - انصاف شاه باد در این قصه یاورم
    - شکر خدا که باز در این اوج بارگاه
    - طاووس عرش می‌شنود صیت شهپرم
    - نامم ز کارخانه عشاق محو باد
    - گر جز محبت تو بود شغل دیگرم
    - شبل الاسد به صید دلم حمله کرد و من
    - گر لاغرم وگرنه شکار غضنفرم
    -‌ ای عاشقان روی تو از ذره بیشتر
    - من کی رسم به وصل تو کز ذره کمترم
    - بنما به من که منکر حسن رخ تو کیست
    - تا دیده‌اش به گزلک غیرت برآورم
    - بر من فتاد سایه خورشید سلطنت
    - و اکنون فراغت است ز خورشید خاورم
    - مقصود از این معامله بازارتیزی است
    - نی جلوه می‌فروشم و نی عشوه می‌خرم
  330:
    - تو همچو صبحی و من شمع خلوت سحرم
    - تبسمی کن و جان بین که چون همی سپرم
    - چنین که بر دل من داغ زلف سرکش توست
    - بنفشه زار شود تربتم چو درگذرم
    - بر آستان امیدت گشاده ام در چشم
    - که یک نظر فکنی خود فکندی از نظرم
    - چه شکر گویمت ای خیل غم، عفاک الله
    - که روز بی کسی آخر نمیروی ز سرم
    - غلام مردم چشمم که با سیاه دلی
    - هزار قطره ببارد چو درد دل شمرم
    - به هر نظر بت ما جلوه میکند لیکن
    - کس این کرشمه نبیند که من همی نگرم
    - به خاک حافظ اگر یار بگذرد چون باد
    - ز شوق در دل آن تنگنا کفن بدرم
  331:
    - به تیغم گر کشد دستش نگیرم
    - وگر تیرم زند منّت پذیرم
    - کمان ابروی ما را گو بزن تیر
    - که پیش دست و بازویش بمیرم
    - غم گیتی گر از پایم درآرد
    - بجز ساغر که باشد دستگیرم
    - برآی ای آفتابِ صبحِ امید
    - که در دست شب هجران اسیرم
    - به فریادم رس ای پیر خرابات
    - به یک جرعه جوانم کن که پیرم
    - به گیسوی تو خوردم دوش سوگند
    - که من از پای تو سر بر نگیرم
    - بسوز این خرقه تقوی تو حافظ
    - که گر آتش شوم در وی نگیرم
  332:
    - مزن بر دل ز نوک غمزه تیرم
    - که پیش چشم بیمارت بمیرم
    - نصاب حسن در حد کمال است
    - زکاتم ده که مسکین و فقیرم
    - چو طفلان تا کی ای زاهد فریبی
    - به سیب بوستان و شهد و شیرم
    - چنان پر شد فضای سینه از دوست
    - که فکر خویش گم شد از ضمیرم
    - قدح پر کن که من در دولت عشق
    - جوان بخت جهانم گر چه پیرم
    - قراری کردهام با می فروشان
    - که روز غم بجز ساغر نگیرم
    - مبادا جز حساب مطرب و می
    - اگر حرفی کشد کلک دبیرم
    - درین غوغا که کس کس را نپرسد
    - من از پیر مغان منت پذیرم
    - خوشا آن دم که استغنای مستی
    - فراغت باشد از شاه و وزیرم
    - من آن مرغم که هر شام و سحرگاه
    - ز بام عرش می آید صفیرم
    - چو حافظ گنج او در سینه دارم
    - اگر چه مدعی بیند حقیرم
  333:
    - نماز شام غریبان چو گریه آغازم
    - به مویه های غریبانه قصه پردازم
    - به یاد یار و دیار آنچنان بگریم زار
    - که از جهان ره و رسم سفر براندازم
    - من از دیار حبیبم نه از بلاد غریب
    - مهیمنا به رفیقان خود رسان بازم
    - خدای را مددی ای رفیق ره تا من
    - به کوی میکده دیگر علم برافرازم
    - خرد ز پیری من کی حساب برگیرد
    - که باز با صنمی طفل عشق میبازم
    - بجز صبا و شمالم نمیشناسد کس
    - عزیز من که بجز باد نیست دمسازم
    - هوای منزل یار آب زندگانی ماست
    - صبا بیار نسیمی ز خاک شیرازم
    - سرشکم آمد و عیبم بگفت رویا روی
    - شکایت از که کنم خانگیست غمّازم
    - ز چنگ زهره شنیدم که صبحدم میگفت
    - غلام حافظ خوش لهجه خوش آوازم
  334:
    - گر دست رسد در خم گیسوی تو بازم
    - چون گوی چه سرها که به چوگان تو بازم
    - زلف تو مرا عمر دراز است ولی نیست
    - در دست سر مویی از این زلف درازم
    - پروانه راحت بده ای شمع که امشب
    - از آتش دل پیش تو چون شمع گدازم
    - آن دم که به یک خنده دهم جان چو صراحی
    - مستانِ تو خواهم که گزارند نمازم
    - چون نیست نماز من آلوده نمازی
    - در میکده زان کم نشود سوز و گدازم
    - در مسجد و میخانه خیالت اگر آید
    - محراب و کمانچه ز دو ابروی تو سازم
    - گر خلوت ما را شبی از رخ بفروزی
    - چون صبح در آفاق جهان سر بفرازم
    - محمود بود عاقبت کار درین راه
    - گر سر برود در سر سودای ایازم
    - حافظ غم دل با که بگویم که درین دَور
    - جز جام نَشاید که بود مَحرمِ رازم
  335:
    - در خرابات مغان گر گذر افتد بازم
    - حاصل خرقه و سجاده روان دربازم
    - حلقه توبه گر امروز چو زهّاد زنم
    - خازن میکده فردا نکند در بازم
    - ور چو پروانه دهد دست فراغ بالی
    - جز برآن عارض شمعی نبود پروازم
    - صحبت حور نخواهم که بود عین قصور
    - با خیال تو اگر با دگری پردازم
    - سرّ سودای تو در سینه بماندی پنهان
    - چشم تردامن اگر فاش نگردی رازم
    - مرغ سان از قفس خاک هوایی گشتم
    - به هوایی که مگر صید کند شهبازم
    - همچو چنگ ار به کناری ندهی کام دلم
    - چون نی آخر ز لبانت به دمی بنوازم
    - ماجرای دل خون گشته نگویم با کس
    - زان که جز تیغ غمت نیست کسی دمسازم
    - گر به هر موی سری بر تن حافظ باشد
    - همچو زلفت همه را در قدمت اندازم
  336:
    - مژده وصل تو کو کز سر جان برخیزم
    - طایر قدسم و از دام جهان برخیزم
    - به ولای تو که گر بنده خویشم خوانی
    - از سر خواجگی کون و مکان برخیزم
    - یا رب از ابر هدایت برسان بارانی
    - پیشتر زان که چو گردی ز میان برخیزم
    - بر سر تربت من با می و مطرب بنشین
    - تا به بویت ز لحد رقص کنان برخیزم
    - خیز و بالا بنما ای بت شیرین حرکات
    - کز سر جان و جهان دست فشان برخیزم
    - گر چه پیرم تو شبی تنگ در آغوشم کش
    - تا سحرگه ز کنار تو جوان برخیزم
    - روز مرگم نفسی مهلت دیدار بده
    - تا چو حافظ ز سر جان جهان برخیزم
  337:
    - چرا نه در پی عزم دیار خود باشم
    - چرا نه خاک سر کوی یار خود باشم
    - غم غریبی و غربت چو بر نمی تابم
    - به شهر خود روم و شهریار خود باشم
    - ز محرمان سراپرده وصال شوم
    - ز بندگان خداوندگار خود باشم
    - چو کار عمر نه پیداست باری آن اولی
    - که روز واقعه پیش نگار خود باشم
    - ز دست بخت گران خواب و کار بی سامان
    - گرم بود گله‌ای رازدار خود باشم
    - همیشه پیشه من عاشقی و رندی بود
    - دگر بکوشم و مشغول کار خود باشم
    - بود که لطف ازل رهنمون شود حافظ
    - وگرنه تا به ابد شرمسار خود باشم
  338:
    - من دوستدار روی خوش و موی دلکشم
    - مدهوش چشم مست و می صاف بیغشم
    - گفتی ز سرّ عهد ازل یک سخن بگو
    - آنگه بگویمت که دو پیمانه درکشم
    - من آدم بهشتیم اما درین سفر
    - حالی اسیر عشق جوانان مهوشم
    - در عاشقی گزیر نباشد ز ساز و سوز
    - استاده ام چو شمع مترسان ز آتشم
    - شیراز معدنِ لبِ لعل است و کانِ حُسن
    - من جوهری و مفلس از آنرو مشوشم
    - از بس که چشم مست درین شهر دیده ام
    - حقا که می نمیخورم اکنون و سرخوشم
    - شهریست پر کرشمه خوبان ز شش جهت
    - چیزیم نیست ور نه خریدار هر ششم
    - بخت ار مدد دهد که کشم رخت سوی دوست
    - گیسوی حور گرد فشاند ز مفرشم
    - حافظ عروس طبع مرا جلوه آرزوست
    - آیینه‌ای ندارم از آن آه میکشم
  339:
    - خیال روی تو چون بگذرد به گلشن چشم
    - دل از پی نظر آید به سوی روزن چشم
    - سزای تکیه گهت منظری نمیبینم
    - منم ز عالم و این گوشه معین چشم
    - بیا که لعل و گهر در نثار مقدم تو
    - ز گنج خانه دل میکشم به مخزن چشم
    - سحر سرشک روانم سر خرابی داشت
    - گرم نه خون جگر میگرفت دامن چشم
    - نخست روز که دیدم رخ تو دل میگفت
    - اگر رسد خللی خون من به گردن چشم
    - به بوی مژده وصل تو تا سحر شب دوش
    - به راه باد نهادم چراغ روشن چشم
    - به مردمی که دل دردمند حافظ را
    - مزن به ناوک دلدوز مردم افکن چشم
  340:
    - گرچه از آتش دل چون خُم می در جوشم
    - مهر بر لب زده خون میخورم و خاموشم
    - قصد جانست طمع در لب جانان کردن
    - تو مرا بین که درین کار به جان میکوشم
    - من کی آزاد شوم از غم دل چون هر دم
    - هندوی زلف بتی حلقه کند در گوشم
    - حاش لله که نیم معتقد طاعت خویش
    - این قدر هست که گه گه قدحی می نوشم
    - هست امیدم که علی رغم عدو روز جزا
    - فیض عفوش ننهد بار گنه بر دوشم
    - پدرم روضه جنّت به دو گندم بفروخت
    - من چرا باغ جهان را به جوی نفروشم
    - خرقه پوشیِّ من از غایت دینداری نیست
    - پرده‌ای بر سرِ صد عیبِ نهان میپوشم
    - من که خواهم که ننوشم بجز از راوق خم
    - چه کنم گر سخن پیر مغان ننیوشم
    - گر از این دست زند مطرب مجلس ره عشق
    - شعر حافظ ببرد وقت سماع از هوشم
  341:
    - گر من از سرزنش مدّعیان اندیشم
    - شیوه مستی و رندی نرود از پیشم
    - زهد رندان نوآموخته راهی به دهی ست
    - «من که بدنام جهانم» چه صلاح اندیشم
    - شاه شوریده سران خوان من بی سامان را
    - زآن که در کم خردی از همه عالم بیشم
    - بر جبین نقش کن از خون دل من خالی
    - تا بدانند که قربان تو کافرکیشم
    - اعتقادی بنما و بگذر بهر خدا
    - تا در این خرقه ندانی که چه نادرویشم
    - شعر خونبار من ای باد بدان یار رسان
    - که ز مژگان سیه بر رگ جان زد ریشم
    - من اگر باده خورم ور نه چه کارم با کس
    - حافظ راز خود و عارفِ وقتِ خویشم
  342:
    - حجاب چهره جان میشود غبار تنم
    - خوشا دمی که از آن چهره پرده برفکنم
    - چنین قفس نه سزای چو من خوش الحانی ست
    - روم به گلشن رضوان که مرغ آن چمنم
    - عیان نشد که چرا آمدم کجا بودم
    - دریغ و درد که غافل ز کار خویشتنم
    - چگونه طوف کنم در فضای عالم قدس
    - که در سراچه ترکیب تخته بند تنم
    - اگر ز خون دلم بوی شوق میآید
    - عجب مدار که همدرد نافه ختنم
    - طراز پیرهن زرکشم مبین چون شمع
    - که سوزهاست نهانی درون پیرهنم
    - بیا و هستی حافظ ز پیش او بردار
    - که با وجود تو کس نشنود ز من که منم
  343:
    - چل سال رفت و بیش که من لاف میزنم
    - کز چاکران پیر مغان کمترین منم
    - هرگز به یُمنِ عاطفتِ پیر می فروش
    - ساغر تهی نشد ز می صاف روشنم
    - در جاه عشق و دولتِ رندانِ پاکباز
    - پیوسته صدر مصطبه‌ها بود مسکنم
    - در شأن من به درد کشی ظنّ بد مبر
    - کالوده گشت خرقه ولی پاکدامنم
    - شهباز دست پادشهم یارب از چه خاست
    - کز یاد برده اند هوایِ نشیمنم
    - حیف است بلبلی چو من اکنون درین قفس
    - با این لسان عذب که خامش چو سوسنم
    - آب و هوای فارس عجب سفله پرور است
    - کو همرهی که خیمه از این خاک برکنم
    - حافظ به زیر خرقه قدح تا به کی کشی؟
    - در بزم خواجه پرده زکارت برافکنم
    - تو را نشهِ خجسته که در من یزید فضل
    - شد منّتِ مواهبِ او طوقِ گردنم
  344:
    - عمریست تا من در طلب هر روز گامی میزنم
    - دست شفاعت هر زمان در نیک نامی میزنم
    - بی ماه مهرافروز خود تا بگذرانم روز خود
    - دامی به راهی مینهم مرغی به دامی میزنم
    - اورنگ* کو، گلچهر* کو؟ نقش وفا و مهر کو؟
    - حالی من اندر عاشقی داو تمامی میزنم
    - تا بو که یابم آگهی از سایه سرو سهی
    - گلبانگ عشق از هر طرف بر خوش خرامی میزنم
    - هر چند کان آرام دل دانم نبخشد کام دل
    - نقش خیالی میکشم فال دوامی میزنم
    - دانم سر آرد غصّه را رنگین برآرد قصّه را
    - این آه خون افشان که من هر صبح و شامی میزنم
    - با آن که از خود غایبم وز می چو حافظ تائبم
    - در مجلس روحانیان گه گاه جامی میزنم
  345:
    - بی تو ای سرو روان با گل و گلشن چه کنم
    - زلف سنبل چه کشم عارض سوسن چه کنم
    - آه کز طعنه بدخواه ندیدم رویت
    - نیست چون آینه ام روی ز آهن چه کنم
    - برو ای ناصح و بر دردکشان خرده مگیر
    - کارفرمای قدر میکند این، من چه کنم
    - برق غیرت چو چنین میجهد از مکمن غیب
    - تو بفرما که من سوخته خرمن چه کنم
    - شاه ترکان چو پسندید و به چاهم انداخت
    - دستگیر ار نشود لطف تهمتن چه کنم
    - مددی گر به چراغی نکند آتش طور
    - چاره تیره شب وادی ایمن چه کنم
    - حافظا خلد برین خانه موروث من است
    - اندرین منزل ویرانه نشیمن چه کنم
  346:
    - من نه آن رندم که ترک شاهد و ساغر کنم
    - محتسب داند که من این کارها کمتر کنم
    - من که عیب توبه کاران کرده باشم بارها
    - توبه از می وقت گل، دیوانه باشم گر کنم
    - عشق دردانه ست و من غوّاص و دریا میکده
    - سر فروبردم در اینجا تا کجا سر برکنم
    - لاله ساغرگیر و نرگس مست و بر ما نام فسق
    - داوری دارم بسی یا رب که را داور کنم؟
    - من که از یاقوت و لعل اشک دارم گنجها
    - کی نظر در فیض خورشید بلنداختر کنم
    - چون صبا مجموعه گل را به آب لطف شست
    - کج دلم خوان گر نظر بر صفحه دفتر کنم
    - عهد و پیمان فلک را نیست چندان اعتبار
    - عهد با پیمانه بندم شرط با ساغر کنم
    - گر چه گردآلود فقرم شرم باد از همّتم
    - گر به آبِ چشمهِ خورشید دامن تر کنم
    - عاشقان را گر در آتش میپسندد لطف دوست
    - تنگ چشمم گر نظر در چشمه کوثر کنم
    - دوش لعلش عشوه‌ای میداد حافظ را ولی
    - من نه آنم کز وی این افسانه‌ها باور کنم
  347:
    - صنما با غم عشق تو چه تدبیر کنم
    - تا به کی در غم تو ناله شبگیر کنم
    - دل دیوانه از آن شد که پذیرد درمان
    - مگرش هم ز سر زلف تو زنجیر کنم
    - آن چه در مدّت هجر تو کشیدم هیهات
    - در یکی نامه محالست که تحریر کنم
    - با سر زلف تو مجموع پریشانی خود
    - کو مجالی که یکایک همه تقریر کنم
    - آن زمان کارِزوی دیدن جانم باشد
    - در نظر نقشِ رخِ خوبِ تو تصویر کنم
    - گر بدانم که وصال تو بدین دست دهد
    - دل و دین را همه دربازم و توفیر کنم
    - دور شو از برم ای واعظ و بیهوده مگوی
    - من نه آنم که دگر گوش به تزویر کنم
    - نیست امّید صلاحی ز فساد حافظ
    - چونکه تقدیر چنین است چه تدبیر کنم
  348:
    - دیده دریا کنم و صبر به صحرا فکنم
    - واندرین کار دل خویش به دریا فکنم
    - از دل تنگ گنهکار برآرم آهی
    - کآتش اندر گنه آدم و حوا فکنم
    - مایه خوشدلی آنجاست که دلدار آنجاست
    - می کنم جهد که خود را مگر آنجا فکنم
    - بند برقع بگشا ای مه خورشید کلاه
    - تا چو زلفت سر سودازده در پا فکنم
    - خورده ام تیر فلک باده بده تا سرمست
    - عقده دربندِ کمر ترکش جوزا فکنم
    - جرعه جام برین تخت روان افشانم
    - غلغل چنگ درین گنبد مینا فکنم
    - حافظا تکیه بر ایّام چو سهو است و خطا
    - من چرا عشرت امروز به فردا فکنم
  349:
    - دوش سودای رخش گفتم ز سر بیرون کنم
    - گفت کو زنجیر تا تدبیر این مجنون کنم
    - قامتش را سرو گفتم، سر کشید از من به خشم
    - دوستان، از راست میرنجد نگارم چون کنم؟
    - نکته ناسنجیده گفتم دلبرا، معذور دار
    - عشوه‌ای فرمای تا من طبع را موزون کنم
    - زردرویی میکشم زآن طبع نازک بی گناه
    - ساقیا جامی بده تا چهره را گلگون کنم
    -‌ ای نسیم منزل سلمی خدا را تا به کی
    - ربع را برهم زنم اطلال را جیحون کنم
    - من که ره بردم به گنج حسن بی پایان دوست
    - صد گدای همچو خود را بعد از این قارون کنم
    -‌ ای مه نا مهربان از بنده حافظ یاد کن
    - تا دعای دولتِ آن حسن روزافزون کنم
  350:
    - به عزم توبه سحر گفتم استخاره کنم
    - بهار توبه شکن میرسد چه چاره کنم
    - سخن درست بگویم نمیتوانم دید
    - که مِی خورند حریفان و من نظاره کنم
    - به دور لاله دماغ مرا علاج کنید
    - گر از میانه بزم طرب کناره کنم
    - ز روی دوست مرا چون گل مراد شکفت
    - حواله سر دشمن به سنگ خاره کنم
    - به تخت گل بنشانم بتی چو سلطانی
    - ز سنبل و سمنش ساز طوق و یاره کنم
    - گدای میکده ام لیک وقت مستی بین
    - که ناز بر فلک و حکم بر ستاره کنم
    - چو غنچه با لب خندان به یاد مجلس شاه
    - پیاله گیرم و از شوق جامه پاره کنم
    - مرا که از زر تمغاست ساز و برگ معاش
    - چرا مذّمت رند شرابخواره کنم
    - ز باده خوردن پنهان ملول شد حافظ
    - به بانگ بر بط و نی رازش آشکاره کنم
  351:
    - حاشا که من به موسم گل ترکِ می کنم
    - من لافِ عقل میزنم، این کار کی کنم
    - مطرب کجاست تا همه محصول زهد و علم
    - در کار بانگِ و بر بط و آوازِ نی کنم
    - از قیل و قالِ مدرسه حالی دلم گرفت
    - یک چند نیز خدمت معشوق و مِی کنم
    - کی بود در زمانه وفا، جام می بیار
    - تا من حکایتِ جم و کاووسِ کی کنم
    - از نامهِ سیاه نترسم که روز حشر
    - با فیض لطف او صد ازین نامه طی کنم
    - کو پیک صبح تا گله های شب فراق
    - با آن خجسته طالع فرخنده پی کنم
    - این جان عاریت که به حافظ سپرد دوست
    - روزی رخش به بینم و تسلیم وی کنم
  352:
    - روزگاری شد که در میخانه خدمت میکنم
    - در لباس فقر کار اهل دولت میکنم
    - تا کی اندر دام وصل آرم تذروی خوش خرام
    - در کمینم و انتظار وقت فرصت میکنم
    - واعظ ما بوی حق نشنید، بشنو کاین سخن
    - در حضورش نیز میگویم نه غیبت میکنم
    - چون صبا افتان و خیزان میروم تا کوی دوست
    - وز رفیقان ره استمدادِ همّت میکنم
    - خاک کویت زحمت ما برنتابد بیش ازین
    - لطفها کردی بتا تخفیف زحمت میکنم
    - زلف دلبر دام راه و غمزه اش تیر بلاست
    - یاد دار ای دل که چندینت نصیحَت میکنم
    - دیده بدبین بپوشان ای کریم عیب پوش
    - زین دلیریها که من در کنج خلوت میکنم
    - حافظم در مجلسی دردی کشم در محفلی
    - بنگر این شوخی که چون با خلق صنعت میکنم
  353:
    - من ترک عشق و شاهد و ساغر نمیکنم
    - صد بار توبه کردم و دیگر نمیکنم
    - باغ بهشت و سایه طوبی و قصر حور
    - با خاک کوی دوست برابر نمیکنم
    - تلقین درس اهل نظر یک اشارت است
    - گفتم کنایتی و مکرّر نمیکنم
    - هرگز نمی شود ز سِر خود خبر مرا
    - تا در میان میکده سر بر نمی کنم
    - شیخم به طیره گفت برو ترک عشق کن
    - محتاج جنگ نیست برادر نمیکنم
    - پیر مغان حکایت معقول می کند
    - معذورم ار محال تو باور نمی کنم
    - این تقویم تمام که با شاهدان شهر
    - ناز و کِرشمه بر سر منبر نمی کنم
    - حافظ جناب پیر مغان جای دولت است
    - من ترک خاک بوسی این در نمی کنم
  354:
    - به مژگان سیه کردی هزاران رخنه در دینم
    - بیا کز چشم بیمارت هزاران درد برچینم
    - الا ای همنشین دل که یارانت برفت از یاد
    - مرا روزی مباد آن دم که بی یاد تو بنشینم
    - جهان پیر است و بی بنیاد از این فرهادکُش فریاد
    - که کرد افسون و نیرنگش ملول از جان شیرینم
    - ز تاب آتش دوری شدم غرق عرق چون گل
    - بیار ای باد شبگیری نسیمی زان عرق چینم
    - جهان فانی و باقی فدای شاهد و ساقی
    - که سلطانیّ ِ عالم را طفیل عشق می بینم
    - اگر بر جای من غیری گزیند دوست حاکم اوست
    - حرامم باد اگر من جان به جای دوست بگزینم
    - صباح الخیر زد بلبل کجایی ساقیا برخیز
    - که غوغا می کند در سر خروشِ چنگ دوشینم
    - شب رحلت هم از بستر روم در قصر حورالعین
    - اگر در وقت جان دادن تو باشی شمع بالینم
    - حدیث آرزومندی که در این نامه ثبت افتاد
    - همانا بیغلط باشد که حافظ داد تلقینم
  355:
    - حالیا مصلحت وقت در آن می بینم
    - که کشم رخت به میخانه و خوش بنشینم
    - جام می گیرم و از اهل ریا دور شوم
    - یعنی از خلق جهان پاک دلی بگزینم
    - جز صراحی و کتابم نبود یار و ندیم
    - تا حریفان دغا را به جهان کم بینم
    - سر به آزادگی از خلق برآرم چون سرو
    - گر دهد دست که دامن ز جهان درچینم
    - بس که در خرقه آلوده زدم لاف صلاح
    - شرمسارِ رخِ ساقیّ و می رنگینم
    - سینه تنگ من و بار غم او هیهات
    - مرد این بار گران نیست دل مسکینم
    - بر دلم گردِ ستمهاست خدایا مپسند
    - که مکدّر شود آیینه مهرآیینم
    - من اگر رند خراباتم و گر حافظ شهر
    - این متاعم که تو می بینی و کمتر زینم
    - بنده آصف عهدم، دلم از راه مبر
    - که اگر دم زنم از چرخ بخواهد کینم
  356:
    - اگر برخیزد از دستم که با دلدار بنشینم
    - ز جام وصل می نوشم ز باغ عیش گل چینم
    - شراب تلخ صوفی سوز بنیادم بخواهد برد
    - لبم بر لب نه ای ساقی و بستان جان شیرینم
    - مگر دیوانه خواهم شد که از عشق تو شب تا روز
    - سخن با ماه می گویم پری در خواب می بینم
    - لبت شکّر به مستان داد و چشمت می به می خواران
    - منم کز غایت حرمان نه با آنم نه با اینم
    - چو هر خاکی که باد آورد فیضی بُرد از انعامت
    - ز حال بنده یاد آور که خدمتگار دیرینم
    - نه هر کو نقش نظمی زد کلامش دلپذیر آمد
    - تذرو طرفه من گیرم که چالاک است شاهینم
    - وگر باور نمیداری رو از صورتگر چین پرس
    - که مانی نسخه می خواهد ز نوک کلک مشکینم
    - رموز عشق و سرمستی ز حافظ جو نه از واعظ
    - که با جام و قدح هر شب حریف ماه و پروینم
    - وفاداری و حق گویی نه کار هر کسی باشد
    - غلام آصف ثانی جلال الحقّ و الدّینم
  357:
    - در خرابات مغان نور خدا میبینم
    - این عجب بین که چه نوری ز کجا میبینم
    - جلوه بر من مفروش ای ملک الحاج که تو
    - خانه میبینی و من خانه خدا می بینم
    - خواهم از زلف بتان نافه گشایی کردن
    - فکر دورست همانا که خطا می بینم
    - سوز دل اشک روان آه سحر ناله شب
    - این همه از نظر لطف شما می بینم
    - هر دم از روی تو نقشی زندم راه خیال
    - با که گویم که درین پرده چه‌ها می بینم
    - کس ندیدست ز مشک ختن و نافه چین
    - آن چه من هر سحر از باد صبا می بینم
    - دوستان عیب نظربازی حافظ مکنید
    - که من او را ز محبّان شما میبینم
  358:
    - غم زمانه که هیچش کران نمیبینم
    - دواش جز می چون ارغوان نمیبینم
    - به ترک خدمت پیر مغان نخواهم گفت
    - چرا که مصلحت خود در آن نمیبینم
    - ز آفتاب قدح ارتفاع عیش بگیر
    - چرا که طالع وقت آن چنان نمی بینم
    - نشان اهل خدا عاشقی ست با خود دار
    - که در مشایخ شهر این نشان نمی بینم
    - برین دو دیده حیران من هزار افسوس
    - که با دو آینه رویش عیان نمی بینم
    - قد تو تا بشد از جویبار دیده من
    - به جای سرو جز آب روان نمی بینم
    - درین خمار کسم جرعه‌ای نمی بخشد
    - ببین که اهل دلی در جهان نمی بینم
    - نشان موی میانش که دل درو بستم
    - ز من مپرس که خود در میان نمی بینم
    - من و سفینه حافظ که جز درین دریا
    - بضاعت سخن درفشان نمیبینم
  359:
    - خرّم آن روز کزین منزل ویران بروم
    - راحت جان طلبم وز پی جانان بروم
    - گر چه دانم که به جایی نبرد راه غریب
    - من به بوی خوش آن زلف پریشان بروم
    - دلم از وحشت زندان سکندر بگرفت
    - رخت بربندم و تا ملک سلیمان بروم
    - چون صبا با دل بیمار و تن بی طاقت
    - به هواداری آن سرو خرامان بروم
    - در ره او چو قلم گر به سرم باید رفت
    - با دل زخم کش و دیده گریان بروم
    - نذر کردم گر از این غم به درآیم روزی
    - تا در میکده شادان و غزل خوان بروم
    - به هواداری او ذرّه صفت رقص کنان
    - تا لب چشمه خورشید درخشان بروم
    - تازیان را غم احوال گران باران نیست
    - پارسایان مددی تا خوش و آسان بروم
    - ور چو حافظ نبرم ره ز بیابان بیرون
    - همره کوکبه آصف دوران بروم
  360:
    - گر ازین منزل ویران به سوی خانه روم
    - دگر آن جا که روم عاقل و فرزانه روم
    - زین سفر گر به سلامت به وطن بازرسم
    - نذر کردم که هم از راه به میخانه روم
    - تا بگویم که چه کشفم شد از این سیر و سلوک
    - به در صومعه با بربط و پیمانه روم
    - آشنایان ره عشق گرم خون بخورند
    - ناکسم گر به شکایت سوی بیگانه روم
    - بعد از این دست من و زلف چو زنجیر نگار
    - چند و چند از پی کام دل دیوانه روم
    - گر ببینم خم ابروی چو محرابش باز
    - سجده شکر کنم وز پی شکرانه روم
    - خرم آن دم که چو حافظ به تولّای وزیر
    - سرخوش از میکده با دوست به کاشانه روم
  361:
    - آن که پامال جفا کرد چو خاک راهم
    - خاک میبوسم و عذر قدمش میخواهم
    - من نه آنم که ز جور تو بنالم حاشا
    - چاکر معتقد و بنده دولتخواهم
    - بسته ام در خم گیسوی تو امّید دراز
    - آن مبادا که کند دست طلب کوتاهم
    - ذرّه خاکم و در کوی توام وقت خوشست
    - ترسم ای دوست که بادی ببرد ناگاهم
    - پیر میخانه سحر جام جهان بینم داد
    - و اندر آن آینه از حسن تو کرد آگاهم
    - صوفی صومعه عالم قدسم، لیکن
    - حالیا دیر مغانست حوالتگاهم
    - با من راه نشین خیز و سوی میکده آی
    - تا در آن حلقه ببینی که چه صاحب جاهم
    - مست بگذشتی و از حافظت اندیشه نبود
    - آه اگر دامن حسن تو بگیرد آهم
    - خوشم آمد که سحر خسرو خاور می گفت
    - با همه پادشهی بنده توران شاهم
  362:
    - دیدار شد میّسر و بوس و کنار هم
    - از بخت شکر دارم و از روزگار هم
    - زاهد برو که طالع اگر طالع من است
    - جامم به دست باشد و زلف نگار هم
    - ما عیب کس به مستی و رندی نمی کنیم
    - لعل بتان خوشست و می خوشگوار هم
    -‌ ای دل بشارتی دهمت محتسب نماند
    - وز می جهان پُرست و بُت مِی گسار هم
    - خاطر به دست تفرقه دادن نه زیرکیست
    - مجموعه‌ای بخواه و صراحی بیار هم
    - بر خاکیان عشق فشان جرعه لبش
    - تا خاک لعل گون شود و مشکبار هم
    - آن شد که چشم بد نگران بودی از کمین
    - خصم از میان برفت و سرشک از کنار هم
    - چون کاینات جمله به بوی تو زنده اند
    -‌ ای آفتاب سایه ز ما بر ندار هم
    - چون آب روی لاله و گل فیض حسن تُست
    -‌ ای اَبرِ لُطف بر من خاکی ببار هم
    - حافظ اسیر زلف تو شد از خدا بترس
    - وز انتصافِ آصفِ جم اقتدار هم
  363:
    - دردم از یارست و درمان نیز هم
    - دل فدای او شد و جان نیز هم
    - این که میگویند آن خوشتر ز حسن
    - یار ما این دارد و آن نیز هم
    - یاد باد آن کو به قصد خون ما
    - زلف را بشکست و پیمان نیز هم
    - داستان در پرده میگویم ولی
    - گفته خواهد شد به دستان نیز هم
    - خون ما آن نرگس مستانه ریخت
    - وآن سر زلف پریشان نیز هم
    - چون سر آمد دولت شب های وصل
    - بگذرد ایّام هجران نیز هم
    - هر دو عالم یک فروغ روی اوست
    - گفتمت پیدا و پنهان نیز هم
    - اعتمادی نیست بر کار جهان
    - بلکه بر گردون گردان نیز هم
    - عاشق از قاضی نترسد می بیار
    - بلکه از یرغوی دیوان نیز هم
    - محتسب داند که حافظ عاشق است
    - و آصف ملک سلیمان نیز هم
  364:
    - ما بی غمان مست دل از دست داده ایم
    - همراز عشق و هم نفس جام باده ایم
    - بر ما بسی کمان ملامت کشیده اند
    - تا کار خود ز ابروی جانان گشاده ایم
    -‌ ای گل تو دوش داغ صبوحی کشیده‌ای
    - ما آن شقایقیم که با داغ زاده ایم
    - پیر مغان ز توبه ما گر ملول شد
    - گو باده صاف کن که به عذر ایستاده ایم
    - کار از تو میرود، مددی ای دلیل راه
    - کانصاف میدهیم وز راه اوفتاده ایم
    - چون لاله می مبین و قدح در میان کار
    - این داغ بین که بر دل خونین نهاده ایم
    - گفتی که حافظ این همه رنگ و خیال چیست؟
    - نقش غلط مخوان که همان لوح ساده ایم
  365:
    - عمریست تا به راه غمت رو نهاده‌ایم
    - روی و ریای خلق به یک سو نهاده‌ایم
    - طاق و رواق مدرسه و قال و قیل علم
    - در راه جام و ساقی مه رو نهاده‌ایم
    - هم جان بدان دو نرگس جادو سپرده‌ایم
    - هم دل بدان دو سنبل هندو نهاده‌ایم
    - عمری گذشت تا به امید اشارتی
    - چشمی بدان دو گوشه ابرو نهاده‌ایم
    - ما ملک عافیت نه به لشکر گرفته‌ایم
    - ما تخت سلطنت نه به بازو نهاده‌ایم
    - تا سحر چشم یار چه بازی کند که باز
    - بنیاد بر کرشمه جادو نهاده‌ایم
    - بی زلف سرکشش سر سودایی از ملال
    - همچون بنفشه بر سر زانو نهاده‌ایم
    - در گوشه امید چو نظارگان ماه
    - چشم طلب بر آن خم ابرو نهاده‌ایم
    - گفتی که حافظا دل سرگشته‌ات کجاست
    - در حلقه‌های آن خم گیسو نهاده‌ایم
  366:
    - ما بدین در نه پی حشمت و جاه آمده ایم
    - از بد حادثه این جا به پناه آمده ایم
    - رهرو منزل عشقیم و ز سر حدّ عدم
    - تا به اقلیم وجود این همه راه آمده ایم
    - سبزه خطِّ تو دیدیم وز بستان بهشت
    - به طلبکاری این مهر گیاه آمده ایم
    - با چنین گنج که شد خازنِ او روح امین
    - به گدایی به در خانه شاه آمده ایم
    - لنگر حلم تو ای کشتی توفیق کجاست؟
    - که در این بحرِ کَرَم غرق گناه آمده ایم
    - آب رو می رود ای ابر خطاپوش ببار
    - که به دیوان عمل نامه سیاه آمده ایم
    - حافظ این خرقه پشمینه مینداز که ما
    - از پی قافله با آتش آه آمده ایم
  367:
    - فتوی پیر مغان دارم و قولیست قدیم
    - که حرام است می آن جا که نه یار است ندیم
    - چاک خواهم زدن این دلق ریایی چه کنم
    - روح را صحبت ناجنس عذابی است الیم
    - تا مگر جرعه فشاند لب جانان بر من
    - سالها شد که منم بر در میخانه مقیم
    - مگرش خدمت دیرین من از یاد برفت
    -‌ ای نسیم سحری یاد دهش عهد قدیم
    - بعد صد سال اگر بر سر خاکم گذری
    - سر برآرد ز گلم رقص کنان عظم رمیم
    - دلبر از ما به صد امیّد ستد اوّل دل
    - ظاهراً عهد فرامش نکند خلق کریم
    - غنچه گو تنگ دل از کار فروبسته مباش
    - کز دم صبح مدد یابی و انفاس نسیم
    - فکر بهبود خود ای دل ز دری دیگر کن
    - درد عاشق نشود بِه به مداوای حکیم
    - گوهر معرفت اندوز که با خود ببری
    - که نصیب دگران است نصاب زر و سیم
    - دام سخت است مگر یار شود لطف خدا
    - ورنه آدم نبرد صرفه ز شیطان رجیم
    - حافظ ار سیم و زرت نیست چه شد شاکر باش
    - چه به از دولت لطف سخن و طبع سلیم
  368:
    - خیز تا از در میخانه گشادی طلبیم
    - بر ره دوست نشینیم و مرادی طلبیم
    - زاد راه حرم وصل نداریم، مگر
    - به گدایی ز در میکده زادی طلبیم
    - اشک آلوده ما گر چه رَوانست ولی
    - به رسالت سوی او پاک نهادی طلبیم
    - لذّت داغ غمت بر دل ما باد حرام
    - اگر از جور غم عشق تو دادی طلبیم
    - نقطه خال تو بر لوح بصر نتوان زد
    - مگر از مردمک دیده مدادی طلبیم
    - عشوه‌ای از لب شیرین تو دل خواست به جان
    - به شکرخنده لبت گفت مزادی طلبیم
    - تا بود نسخه عطری دل سودازده را
    - از خط غالیه سای تو سوادی طلبیم
    - چون غمت را نتوان یافت مگر در دل شاد
    - ما به امید غمت خاطرِ شادی طلبیم
    - بر در مدرسه تا چند نشینی حافظ
    - خیز تا از در میخانه گشادی طلبیم
  369:
    - ما ز یاران چشم یاری داشتیم
    - خود غلط بود آن چه ما پنداشتیم
    - تا درخت دوستی کی بر دهد
    - حالیا رفتیم و تخمی کاشتیم
    - گفت و گو آیین درویشی نبود
    - ورنه با تو ماجراها داشتیم
    - شیوه چشمت فریب جنگ داشت
    - ما ندانستیم و صلح انگاشتیم
    - گلبن حسنت نه خود شد دلفروز
    - ما دم هّمت بر او بگماشتیم
    - نکته‌ها رفت و شکایت کس نکرد
    - جانب حرمت فرونگذاشتیم
    - گفت خود دادی به ما دل، حافظا
    - ما محصّل بر کسی نگماشتیم
  370:
    - صلاح از ما چه می جویی که مستان را صلا گفتیم
    - به دور نرگس مستت سلامت را دعا گفتیم
    - در میخانه ام بگشا که هیچ از خانقه نگشود
    - گرت باور بود ورنه سخن این بود و ما گفتیم
    - من از چشم تو ای ساقی خراب افتاده ام لیکن
    - بلایی کز حبیب آید هزارش مرحبا گفتیم
    - اگر بر من نبخشایی پشیمانی خوری آخر
    - به خاطر دار این معنا که در خدمت کجا گفتیم
    - قدت گفتم که شمشاد است بس خجلت به بار آورد
    - که این نسبت چرا کردیم و این بهتان چرا گفتیم
    - جگر چون نافهام خون گشت کم زینم نمیباید
    - جزای آن که با زلفت سخن از چین خطا گفتیم
    - تو آتش گشتی ای حافظ ولی با یار درنگرفت
    - ز بدعهدی گل گویی حکایت با صبا گفتیم
  371:
    - ما درس سحر در سر میخانه نهادیم
    - محصول دعا در ره جانانه نهادیم
    - در خرمن صد زاهد عاقل زند آتش
    - این داغ که ما بر دل دیوانه نهادیم
    - سلطان ازل گنج غم عشق به ما داد
    - تا روی در این منزل ویرانه نهادیم
    - در دل ندهم ره پس ازین مِهرِ بتان را
    - مهر لب او بر در این خانه نهادیم
    - در خرقه ازین بیش منافق نتوان بود
    - بنیادش ازین شیوه رندانه نهادیم
    - چون می رود این کشتی سرگشته که آخر
    - جان در سر آن گوهر یک دانه نهادیم
    - اَلمِنهُ لله که چو ما بی دل و دین بود
    - آن را که خردپرور و فرزانه نهادیم
    - قانع به خیالی ز تو بودیم چو حافظ
    - یا رب چه گدا همّت و بیگانه نهادیم
  372:
    - بگذار تا ز شارع میخانه بگذریم
    - کز بهر جرعه‌ای همه محتاج این دریم
    - روز نخست چون دم رندی زدیم و عشق
    - شرط آن بود که جز ره آن شیوه نسپریم
    - جایی که تخت و مسند جم میرود به باد
    - گر غم خوریم خوش نبود، به که می خوریم
    - تا بو که دست در کمر او توان زدن
    - در خون دل نشسته چو یاقوت احمریم
    - واعظ مکن نصیحت شوریدگان که ما
    - با خاک کوی دوست به فردوس ننگریم
    - چون صوفیان به حالت و رقصند مقتدا
    - ما نیز هم به شعبده دستی درآوریم
    - از جرعه تو خاک زمین درّ و لعل یافت
    - بیچاره ما که پیش تو از خاک کمتریم
    - زان پیشتر که عمر گرانمایه بگذرد
    - بگذار تا مقابل روی تو بگذریم
    - حافظ چو ره به کنگره کاخ وصل نیست
    - با خاک آستانه این در به سر بریم
  373:
    - خیز تا خرقه صوفی به خرابات بریم
    - شطح و طامات به بازار خرافات بریم
    - سوی رندان قلندر به ره آورد سفر
    - دلق بسطامی و سجّاده طامات بریم
    - تا همه خلوتیان جام صبوحی گیرند
    - چنگ صبحی به در پیر مناجات بریم
    - با تو آن عهد که در وادی ایمن بستیم
    - همچو موسی ارنی گوی به میقات بریم
    - کوس ناموس تو بر کنگره عرش زنیم
    - عَلَمِ عشق تو بر بام سماوات بریم
    - خاک کوی تو به صحرای قیامت فردا
    - همه بر فرق سر از بهر مباهات بریم
    - ور نهد در ره ما خار ملامت زاهد
    - از گلستانش به زندان مکافات بریم
    - شرممان باد ز پشمینه آلوده خویش
    - گر بدین فضل و هنر نام کرامات بریم
    - قدر وقت ار نشناسد دل و کاری نکند
    - بس خجالت که ازین حاصل اوقات بریم
    - فتنه میبارد ازین سقف مقرنس برخیز
    - تا به میخانه پناه از همه آفات بریم
    - در بیابان هوای گم شدن آخر تا چند
    - ره بپرسیم مگر پی به مهمّات بریم
    - حافظ آب رخ خود بر در هر سفله مریز
    - حاجت آن به که بر قاضی حاجات بریم
  374:
    - بیا تا گل برافشانیم و می در ساغر اندازیم
    - فلک را سقف بشکافیم و طرحی نو دراندازیم
    - اگر غم لشکر انگیزد که خون عاشقان ریزد
    - من و ساقی به هم سازیم و بنیادش براندازیم
    - شراب ارغوانی را گلاب اندر قدح ریزیم
    - نسیم عطرگردان را شِکَر در مجمر اندازیم
    - چو در دستت رودی خوش بزن مطرب سرودی خوش
    - که دست افشان غزل خوانیم و پاکوبان سراندازیم
    - صبا خاک وجود ما بدان عالی جناب انداز
    - بود کان شاه خوبان را نظر بر منظر اندازیم
    - یکی از عقل میلافد یکی طامات می بافد
    - بیا کاین داوری‌ها را به پیش داور اندازیم
    - بهشت عدن اگر خواهی بیا با ما به میخانه
    - که از پای خمت یکسر به حوض کوثر اندازیم
    - سخن دانی و خوش خوانی نمی ورزند در شیراز
    - بیا حافظ که تا خود را به ملکی دیگر اندازیم
  375:
    - صوفی بیا که خرقه سالوس برکشیم
    - وین نقش زرق را خط بطلان به سر کشیم
    - نذر و فتوح صومعه در وجه می نهیم
    - دلق ریا به آب خرابات برکشیم
    - فردا اگر نه روضه رضوان به ما دهند
    - غلمان ز غرفه حور ز جنّت به درکشیم
    - بیرون جهیم سرخوش و از بزم صوفیان
    - غارت کنیم باده و شاهد به در کشیم
    - عشرت کنیم ورنه به حسرت کَشَندُمان
    - روزی که رخت جان به جهانی دگر کشیم
    - سِرِّ قضا که در تتق غیب منزویست
    - مستانه اش نقاب ز رخسار برکشیم
    - کو جلوه‌ای ز ابروی او تا چو ماه نو
    - گوی سپهر در خَمِ چوگان زر کشیم
    - حافظ نه حدّ ماست چنین لافها زدن
    - پای از گلیم خویش چرا بیشتر کشیم
  376:
    - دوستان وقت گل آن به که به عشرت کوشیم
    - سخن اهل دلست این و به جان بنیوشیم
    - نیست در کس کرم و وقت طرب میگذرد
    - چاره آن است که سجّاده به می بفروشیم
    - خوش هوایی ست فرح بخش خدایا برسان
    - نازنینی که به رویش می گلگون نوشیم
    - ارغنون ساز فلک رهزن اهل هنرست
    - چون ازین غصّه ننالیم و چرا نخروشیم
    - گل به جوش آمد و از می نزدیمش آبی
    - لاجرم ز آتش حرمان و هوس میجوشیم
    - میکشیم از قدح لاله شرابی موهوم
    - چشم بد دور که بی مطرب و می مدهوشیم
    - حافظ این حال عجب با که توان گفت که ما
    - بلبلانیم که در موسم گل خاموشیم
  377:
    - ما برآریم شبی دست و دعایی بکنیم
    - غم هجران تو را چاره ز جایی بکنیم
    - دل بیمار، شد از دست رفیقان مددی
    - تا طبیبش به سرآریم و دوایی بکنیم
    - آن که بی جرم برنجید و به تیغم زد و رفت
    - بازش آرید خدا را که صفایی بکنیم
    - خشک شد بیخ طرب راه خرابات کجاست
    - تا در آن آب و هوا نشو و نمایی بکنیم
    - مدد از خاطر رندان طلب ای دل ورنه
    - کار صعب است مبادا که خطایی بکنیم
    - در ره نفس کزو سینه ما بتکده شد
    - تیر آهی بگشاییم و غزایی بکنیم
    - سایه طایر کم حوصله کاری نکند
    - طلب از سایه میمون همایی بکنیم
    - دلم از پرده بشد حافظ خوش لهجه کجاست
    - تا به قول و غزلش سازِ نوایی بکنیم
  378:
    - ما نگوییم بد و میل به ناحق نکنیم
    - جامه‌ی کس سیه و دلقِ خود اَزرق نکنیم
    - عیب درویش و توانگر به کم و بیش بَدَست
    - کار بد مصلحت آنست که مطلق نکنیم
    - رقم مغلطه بر دفتر دانش نزنیم
    - سِرّ حقّ بر ورق شعبده ملحق نکنیم
    - شاه اگر جرعه رندان نه به حرمت نوشد
    - التفاتش به می صاف مُروّق نکنیم
    - خوش برانیم جهان در نظر راهروان
    - فکر اسب سیه و زین مغرّق نکنیم
    - آسمان کشتی ارباب هنر می شکند
    - تکیه آن به که برین بحر معلّق نکنیم
    - گر بدی گفت حسودی و رفیقی رنجید
    - گو تو خوش باش که ما گوش به احمق نکنیم
    - حافظ ار خصم خطا گفت نگیریم بر او
    - ور به حق گفت جدل با سخن حق نکنیم
  379:
    - سرم خوش است و به بانگ بلند میگویم
    - که من نسیم حیات از پیاله میجویم
    - عبوس زهد به وجه خمار ننشیند
    - مرید فرقه دردی کشان خوش خویم
    - شدم فسانه به سرگشتگی و ابروی دوست
    - کشید در خم چوگان خویش چون گویم
    - گرم نه پیر مغان در به روی بگشاید
    - کدام در بزنم؟ چاره از کجا جویم؟
    - مکن درین چمنم سرزنش به خودرویی
    - چنان که پرورشم میدهند میرویم
    - تو خانقاه و خرابات در میانه مبین
    - خدا گواه که هر جا که هست با اویم
    - غبار راه طلب کیمیای بهروزیست
    - غلام دولت آن خاک عنبرین بویم
    - ز شوق نرگس مست بلند بالایی
    - چو لاله با قدح افتاده بر لب جویم
    - بیار می که به فتوی حافظ از دل پاک
    - غبار زرق به فیض قدح فرو شویم
  380:
    - بارها گفته ام و بار دگر میگویم
    - که من گم شده این ره نه به خود میپویم
    - در پس آینه طوطی صفتم داشته اند
    - آن چه استاد ازل گفت بگو می گویم
    - من اگر خارم و گر گل چمن آرایی هست
    - که از آن دست که او می پروردم می رویم
    - دوستان عیب من بیدل حیران مکنید
    - گوهری دارم و صاحب نظری می جویم
    - گر چه با دلق ملمّع می گلگون عیب است
    - مکنم عیب کزو رنگ ریا میشویم
    - خنده و گریه عشّاق ز جایی دگر است
    - میسرایم به شب و وقت سحر می مویم
    - حافظم گفت که خاک در میخانه مبوی
    - گو مکن عیب که من مشک ختن میبویم
  381:
    - گر چه ما بندگان پادشهیم
    - پادشاهان ملک صبح گهیم
    - گنج در آستین و کیسه تهی
    - جام گیتی نما و خاک رهیم
    - هوشیار حضور و مست غرور
    - بحر توحید و غرقه گنهیم
    - شاهد بخت چون کرشمه کند
    - ماش آیینه رخ چو مهیم
    - شاه بیدار بخت را هر شب
    - ما نگهبان افسر و کلهیم
    - گو غنیمت شمار همّت ما
    - که تو در خواب و ما به دیده گهیم
    - شاه منصور واقف است که ما
    - روی همّت به هر کجا که نهیم
    - دشمنان را ز خون کفن سازیم
    - دوستان را قبای فتح دهیم
    - رنگ تزویر پیش ما نبود
    - شیر سرخیم و افعی سیهیم
    - وام حافظ بگو که باز دهند
    - کرده‌ای اعتراف و ما گُوَهیم
  382:
    - فاتحه‌ای چو آمدی بر سر خسته‌ای بخوان
    - لب بگشا که می دهد لعل لبت به خسته جان
    - آن که به پرسش آمد و فاتحه خواند و می رود
    - گو نفسی که روح را می کنم از پیش روان
    -‌ ای که طبیب خسته‌ای روی زبان من ببین
    - کاین دم و دود سینه را بار دلست بر زبان
    - گر چه تب استخوان من کرد ز مهر گرم و رفت
    - همچو تبم نمی رود آتش مهر از استخوان
    - حال دلم ز خال تو هست در آتشش وطن
    - چشمم از آن دو چشم تو خسته شدست و ناتوان
    - بازنشان حرارتم ز آب دو دیده و ببین
    - نبض مرا که می دهد هیچ ز زندگی نشان؟
    - آن که مدام شیشه ام از پی عیش داده است
    - شیشه ام از چه می برد پیش طبیب هر زمان؟
    - حافظ از آب زندگی شعر تو داد شربتم
    - ترک طبیب کن بیا نسخه شربتم بخوان
  383:
    - چندان که گفتم غم با طبیبان
    - درمان نکردند مسکین غریبان
    - آن گل که هر دم در دست بادیست
    - گو شرم بادش از عندلیبان
    - یا رب امان ده تا باز بیند
    - چشم محبّان روی حبیبان
    - ما درد پنهان با یار گفتیم
    - نتوان نهفتن درد از طبیبان
    - دُرجِ محبّت بر مهر خود نیست
    - یا رب مبادا کام رقیبان
    -‌ ای منُعِم آخر بر خوان جودت
    - تا چند باشیم از بی نصیبان
    - حافظ نگشتی شیدای گیتی
    - گر، میشنیدی پند ادیبان
  384:
    - می سوزم از فراقت روی از جفا بگردان
    - هجران بلای ما شد یا رب بلا بگردان
    - مه جلوه مینماید بر سبز خنگ گردون
    - تا او به سر درآید بر رخش پا بگردان
    - مرغول را برافشان یعنی به رغم سنبل
    - گَردِ بخور عنبر، گِرد صبا بگردان
    - یغمای عقل و دین را بیرون خرام سرمست
    - بر سر کلاه بشکن در بر قبا بگردان
    -‌ ای نور چشم مستان در عین انتظارم
    - چنگی حزین و جامی بنواز یا بگردان
    - دوران همی نویسد بر عارضش خطی خوش
    - یا رب نوشته‌ی ِ بَد از یار ما بگردان
    - حافظ ز خوبرویان بختت جز این قدر نیست
    - گر نیستت رضایی حکم قضا بگردان
  385:
    - یا رب آن آهوی مشکین به ختن بازرسان
    - وان سهی سرو روان را به چمن بازرسان
    - بخت پژمرده ما را به نسیمی بنواز
    - یعنی آن جان ز تن رفته به تن بازرسان
    - ماه و خورشید به منزل چو به امر تو رسند
    - یار مه روی مرا نیز به من بازرسان
    - دیده‌ها در طلب لعل یمانی خون شد
    - یا رب آن کوکب رخشان به یمن بازرسان
    - برو ای طایر میمون همایون آثار
    - پیش عنقا سخن زاغ و زَغن بازرسان
    - سخن این است که ما بی تو نخواهیم حیات
    - بشنو ای پیک خبرگیر و سخن بازرسان
    - آن که بودی وطنش دیده حافظ یا رب
    - به مرادش، ز غریبی به وطن بازرسان
  386:
    - خدا را کم نشین با خرقه پوشان
    - رخ از رندان بی سامان مپوشان
    - درین خرقه بسی آلودگی هست
    - خوشا وقت قبای می فروشان
    - درین صوفی وَشان دردی ندیدم
    - که صافی باد عیش دردنوشان
    - تو نازک طبعی و طاقت نیاری
    - گرانیهای مشتی دلق پوشان
    - چو مستم کرده‌ای مستور منشین
    - چو نوشم داده‌ای زهرم منوشان
    - بیا وز غبن این سالوسیان بین
    - صراحی خون دل و بر بط خروشان
    - ز دل گرمیِّ حافظ بر حذر باش
    - که دارد سینه‌ای چون دیک جوشان
  387:
    - شاه شمشادقدان خسرو شیرین دهنان
    - که به مژگان شکند قلب همه صف شکنان
    - مست بگذشت و نظر بر من درویش انداخت
    - گفت ای چشم و چراغ همه شیرین سخنان
    - تا کی از سیم و زرت کیسه تهی خواهد بود؟
    - بنده‌ی من شو و برخور ز همه سیم تنان
    - کمتر از ذرّه نیی پست مشو، مهر بورز
    - تا به خلوتگه خورشید رسی چرخ زنان
    - بر جهان تکیه مکن ور قدحی میداری
    - شادی زهره جبینان خور و نازک بدنان
    - پیر پیمانه کش من که روانش خوش باد
    - گفت پرهیز کن از صحبت پیمان شکنان
    - دامن دوست به دست آر و ز دشمن بِگُسَل
    - مرد یزدان شو و ایمن گذر از اهرمنان
    - با صبا در چمن لاله سحر میگفتم
    - که شهیدان که اند این همه خونین کفنان
    - گفت حافظ من و تو محرم این راز نه ایم
    - از می لعل حکایت کن و شیرین دهنان
  388:
    - بهار و گل طرب انگیز گشت و توبه شکن
    - به شادی رخ گل بیخ غم ز دل برکن
    - رسید باد صبا غنچه در هواداری
    - ز خود برون شد و بر خود درید پیراهن
    - طریق صدق بیاموز از آب صافی دل
    - به راستی طلب آزادگی ز سرو چمن
    - ز دستبرد صبا گرد گل کلاله نگر
    - شکنج گیسوی سنبل ببین به روی سمن
    - عروس غنچه رسید از حرم به طالع سعد
    - بعینه دل و دین می‌برد به وجه حسن
    - صفیر بلبل شوریده و نفیر هزار
    - برای وصل گل آمد برون ز بیت حزن
    - حدیث صحبت خوبان و جام باده بگو
    - به قول حافظ و فتوی پیر صاحب فن
  389:
    - چو گل هر دم به بویت جامه بر تن
    - کنم چاک از گریبان تا به دامن
    - تنت را دید گل گویی که در باغ
    - چو مستان جامه را بدرید بر تن
    - من از دست غمت مشکل برم جان
    - ولی دل را تو آسان بردی از من
    - به قول دشمنان برگشتی از دوست
    - نگردد هیچ کس با دوست دشمن
    - تنت در جامه چون در جام باده
    - دلت در سینه چون در سیم آهن
    - ببار ای شمع اشک از چشم خونین
    - که شد سوز دلت بر خلق روشن
    - مکن کز سینهام آه جگرسوز
    - برآید همچو دود از راه روزن
    - دلم را مشکن و در پا مینداز
    - که دارد در سر زلف تو مسکن
    - چو دل در زلف تو بستست حافظ
    - بدین سان کار او در پا میفکن
  390:
    - افسر سلطان گل پیدا شد از طرف چمن
    - مقدمش یا رب مبارک باد بر سرو و سمن
    - خوش به جای خویشتن بود این نشست خسروی
    - تا نشیند هر کسی اکنون به جای خویشتن
    - خاتم جم را بشارت ده به حسن خاتمت
    - کِاسم اعظم کرد از او کوتاه دستِ اَهرِمَن
    - تا ابد معمور باد این خانه کز خاک درش
    - هر نفس با بوی رحمان می وزد باد یمن
    - شوکت پور پشنگ و تیغ عالمگیر او
    - در همه شه نامه‌ها شد داستان انجمن
    - خِنگ چوگانی چرخت رام شد در زیر زین
    - شهسوارا چون به میدان آمدی گویی بزن
    - جویبار ملک را آب روان شمشیر تست
    - تو درخت عدل بنشان بیخ بدخواهان بکن
    - بعد ازین نشکفت اگر با نکهت خلق خوشت
    - خیزد از صحرای ایذج نافه مشک ختن
    - گوشه گیران انتظار جلوه خوش می کنند
    - برشکن طرف کلاه و برقع از رخ برفکن
    - مشورت با عقل کردم گفت حافظ می بنوش
    - ساقیا می ده به قول مستشار مؤتمن
    -‌ ای صبا بر ساقی بزم اتابک عرضه دار
    - تا از آن جام زرافشان جرعه‌ای بخشد به من
  391:
    - خوش تر از فکر می و جام چه خواهد بودن
    - تا ببینم که سرانجام چه خواهد بودن
    - غم دل چند توان خورد که ایام نماند
    - گو نه دل باش و نه ایّام چه خواهد بودن
    - مرغ کم حوصله را گو غم خود خور که بر او
    - رحم آن کس که نهد دام چه خواهد بودن
    - باده خور، غم مخور و پند مقِلّد مَنیوُش
    - اعتبار سخن عام چه خواهد بودن
    - دسترنج تو همان به که شود صرف به کام
    - دانی آخر که به ناکام چه خواهد بودن
    - پیر میخانه همی خواند معمّایی دوش
    - از خط جام که فرجام چه خواهد بودن
    - بردم از ره دل حافظ به می و چنگ و غزل
    - تا جزای من بدنام چه خواهد بودن
  392:
    - دانی که چیست دولت؟ دیدار یار دیدن
    - در کوی او گدایی بر خسروی گزیدن
    - از جان طمع بریدن آسان بود ولیکن
    - از دوستان جانی، مشکل توان بریدن
    - خواهم شدن به بستان چون غنچه با دل تنگ
    - وآن جا به نیک نامی پیراهنی دریدن
    - گه چون نسیم با گل راز نهفته گفتن
    - گه سرّ عشق بازی از بلبلان شنیدن
    - بوسیدن لب یار اول ز دست مگذار
    - کآخر ملول گردی از دست و لب گزیدن
    - فرصت شمار صحبت کز این دوراهه منزل
    - چون بگذریم دیگر نتوان به هم رسیدن
    - گویی برفت حافظ از یاد شاه منصور
    - یا رب به یادش آور درویش پروریدن
  393:
    - منم که شهره شهرم به عشق ورزیدن
    - منم که دیده نیالوده ام به بد دیدن
    - وفا کنیم و ملامت کشیم و خوش باشیم
    - که در طریقت ما کافریست رنجیدن
    - به پیر میکده گفتم که چیست راه نجات؟
    - بخواست جام می و گفت راز پوشیدن
    - مراد دل ز تماشای باغ عالم چیست؟
    - به دست مردم چشم از رخ تو گل چیدن
    - به می پرستی از آن نقش خود بر آب زدم
    - که تا خراب کنم نقش خود پرستیدن
    - به رحمت سر زلف تو واثقم ورنه
    - کَشِش چو نَبوَد از آن سو چه سود کوشیدن
    - عنان به میکده خواهیم تافت زین مجلس
    - که وعظ بی عملان واجب است نشنیدن
    - ز خطّ یار بیاموز مهر با رخ خوب
    - که گرد عارض خوبان خوشست گردیدن
    - مَبوس جز لب معشوق و جام می حافظ
    - که دست زهدفروشان خطاست بوسیدن
  394:
    -‌ ای روی ماه منظر تو نوبهار حسن
    - خال و خط تو مرکز حسن و مدار حسن
    - در چشم پرخمار تو پنهان فسون سحر
    - در زلف بی‌قرار تو پیدا قرار حسن
    - ماهی نتافت همچو تو از برج نیکویی
    - سروی نخاست چون قدت از جویبار حسن
    - خرم شد از ملاحت تو عهد دلبری
    - فرخ شد از لطافت تو روزگار حسن
    - از دام زلف و دانه خال تو در جهان
    - یک مرغ دل نماند نگشته شکار حسن
    - دایم به لطف دایه طبع از میان جان
    - می‌پرورد به ناز تو را در کنار حسن
    - گرد لبت بنفشه از آن تازه و تر است
    - کآب حیات می‌خورد از جویبار حسن
    - حافظ طمع برید که بیند نظیر تو
    - دیار نیست جز رخت اندر دیار حسن
  395:
    - گلبرگ را ز سنبل مشکین نقاب کن
    - یعنی که رخ بپوش و جهانی خراب کن
    - بفشان عرق ز چهره و اطراف باغ را
    - چون شیشه های دیده ما پرگلاب کن
    - ایّام گل چو عمر به رفتن شتاب کرد
    - ساقی به دور باده گلگون شتاب کن
    - بگشا به شیوه نرگس پرخواب مست را
    - وز رشک چشم نرگس رعنا به خواب کن
    - بوی بنفشه بشنو و زلف نگار گیر
    - بنگر به رنگ لاله و عزم شراب کن
    - زآن جا که رسم و عادت عاشقکشی توست
    - با دشمنان قدح کش و با ما عتاب کن
    - همچون حباب دیده به روی قدح گشای
    - وین خانه را قیاس اساس از حباب کن
    - حافظ وصال می طلبد از ره دعا
    - یا رب دعای خسته دلان مستجاب کن
  396:
    - صبح است ساقیا قدحی پر شراب کن
    - دور فلک درنگ ندارد شتاب کن
    - زآن پیشتر که عالم فانی شود خراب
    - ما را ز جام باده گلگون خراب کن
    - خورشید می ز مشرق ساغر طلوع کرد
    - گر برگ عیش می طلبی ترک خواب کن
    - روزی که چرخ از گل ما کوزه‌ها کند
    - زنهار کاسه سر ما پر شراب کن
    - ما مرد زهد و توبه و طامات نیستیم
    - با ما به جام باده صافی خطاب کن
    - کار صواب باده پرستی ست حافظا
    - برخیز و روی عزم به کار صواب کن
  397:
    - ز در درا و شبستان ما منوّر کن
    - هوای مجلس روحانیان معطّر کن
    - به چشم و ابروی جانان سپرده ام دل و جان
    - بیا بیا و تماشای طاق و منظر کن
    - ستاره شب هجران نمی فشاند نور
    - به بام قصر برآ و چراغ مه برکن
    - بگو به خازن جنّت که خاک این مجلس
    - به تحفه بر سوی فردوس و عود مجمر کن
    - فضول نفس حکایت بسی کند ساقی
    - تو کار خود مده از دست و می به ساغر کن
    - وگر فقیه نصیحت کند که عشق مباز
    - پیاله‌ای بدهش گو دماغ را تر کن
    - چو شاهدان چمن زیردست حسن تواند
    - کرشمه بر سمن و جلوه بر صنوبر کن
    - از این مزوّجه و خرقه نیک در تنگم
    - به یک کرشمه صوفی کشم قلندر کن
    - لب پیاله ببوس آنگهی به مستان ده
    - بدین دقیقه دماغ خرد معنبر کن
    - طمع به قند وصال تو حدّ ما نبود
    - حوالتم به لب لعل همچو شکّر کن
    - پس از ملازمت عیش و عشق مهرویان
    - ز کارها که کنی شعر حافظ از بر کن
  398:
    -‌ ای نور چشم من سخنی هست گوش کن
    - چون ساغرت پر است بنوشان و نوش کن
    - پیران سخن به تجربه گویند گفتمت
    - هان ای پسر که پیر شوی پند گوش کن
    - بر هوشمند سلسله ننهاد دست عشق
    - خواهی که زلف یار کشی ترک هوش کن
    - با دوستان مضایقه در عمر و مال نیست
    - صد جان فدای یار نصیحت نیوش کن
    - تسبیح و خرقه لذّت مستی نبخشدت
    - همّت درین عمل طلب از مِی فروش کن
    - برگ نوا تَبَه شد و ساز طرب نماند
    -‌ ای چنگ ناله برکش و ای دف خروش کن
    - در راه عشق وسوسه اهرمن بسی ست
    - هُش دار و گوش دل به پیام سروش کن
    - ساقی که جامت از می صافی تهی مباد
    - چشم عنایتی به من دُرد نوش کن
    - سرمست در قبای زرافشان چو بگذری
    - یک بوسه نذر حافظ پشمینه پوش کن
  399:
    - کرشمه‌ای کن و بازار ساحری بشکن
    - به غمزه رونق و ناموس سامری بشکن
    - به باد ده سر و دستار عالمی یعنی
    - کلاه گوشه به آیین دلبری بشکن
    - به زلف گو که ره و رسم سرکشی بگذار
    - به غمزه گو که سپاه ستمگری بشکن
    - برون خرام و ببر گوی خوبی از همه کس
    - سزای حور بده رونق پری بشکن
    - به آهوان نظر شیر آفتاب بگیر
    - به ابروان دوتا، قوس مشتری بشکن
    - چو عطرسای شود زلف سنبل از دم باد
    - تو قیمتش به سر زلف عنبری بشکن
    - چو عندلیب فصاحت فروشد ای حافظ
    - تو قدر او به سخن گفتن دری بشکن
  400:
    - بالا بلند عشوه گر نقش باز من
    - کوتاه کرد قصّه زهد دراز من
    - دیدی دلا که آخر پیری و زهد و علم
    - با من چه کرد دیده معشوقه باز من
    - می ترسم از خرابی ایمان که می برد
    - محراب ابروی تو حضور نماز من
    - گفتم به دلق زرق بپوشم نشان عشق
    - غمّاز بود اشک و عیان کرد راز من
    - مست است یار و یاد حریفان نمی کند
    - ذکرش به خیر ساقی مسکین نواز من
    - یا رب کی آن صبا بوزد کز نسیم او
    - گردد شمامه کرمش کارساز من
    - نقشی بر آب میزنم از گریه حالیا
    - تا کی شود قرین حقیقت مجاز من
    - بر خود چو شمع خنده زنان گریه می کنم
    - تا با تو سنگ دل چه کند سوز و ساز من
    - زاهد چو از نماز تو کاری نمی رود
    - هم مستی شبانه و راز و نیاز من
    - حافظ ز غصّه سوخت بگو حالش ای صبا
    - با شاه دوست پرور دشمن گداز من
  401:
    - چون شوم خاک رهش دامن بیفشاند ز من
    - ور بگویم دل بگردان رو بگرداند ز من
    - روی رنگین را به هر کس می نماید همچو گل
    - ور بگویم بازپوشان بازپوشاند ز من
    - چشم خود را گفتم آخر یک نظر سیرش ببین
    - گفت می خواهی مگر تا جوی خون راند ز من
    - او به خونم تشنه و من بر لبش تا چون شود
    - کام بستانم ازو یا داد بستاند ز من
    - گر چو فرهادم به تلخی جان برآید باک نیست
    - بس حکایتهای شیرین باز می ماند ز من
    - گر چو شمعش پیش میرم بر غمم خندد چو صبح
    - ور برنجم خاطر نازک برنجاند ز من
    - دوستان جان دادهام بهر دهانش بنگرید
    - کو به چیزی مختصر چون باز میماند ز من
    - ختم کن حافظ که گر زین دست باشد درس غم
    - عشق در هر گوشه‌ای افسانه‌ای خواند ز من
  402:
    - نکته‌ای دلکش بگویم خال آن مهرو ببین
    - عقل و جان را بسته زنجیر آن گیسو ببین
    - عیب دل کردم که وحشی وضع و هرجایی مباش
    - گفت چشم شیرگیر و غنج آن آهو ببین
    - حلقه زلفش تماشاخانه باد صباست
    - جان صد صاحب دل آن جا بسته یک مو ببین
    - عابدان آفتاب از دلبر ما غافلند
    -‌ ای ملامت گو خدا را رو مبین آن رو ببین
    - زلف دل دزدش صبا را بند بر گردن نهاد
    - با هواخواهان رهرو حیلت هندو ببین
    - این که من در جست و جوی او ز خود بیرون شدم
    - کس ندیدست و نبیند مثلش از هر سو ببین
    - حافظ ار در گوشه محراب می نالد رواست
    -‌ ای نصیحت گو خدا را آن خم ابرو ببین
    - از مراد شاه منصور ای فلک سر برمتاب
    - تیزی شمشیر بنگر قوّت بازو ببین
  403:
    - شراب لعل کش و روی مه جبینان بین
    - خلاف مذهب آنان جمال اینان بین
    - به زیر دلق مُلمّع کمندها دارند
    - درازدستی این کوته آستینان بین
    - به خرمن دو جهان سر فرو نمی آرند
    - دماغ و کبر گدایان و خوشه چینان بین
    - گره ز ابروی مشکین نمی گشاید یار
    - نیاز اهل دل و ناز نازنینان بین
    - حدیث عهد محبّت ز کس نمی شنوم
    - وفای صحبت یاران و همنشینان بین
    - اسیر عشق شدن چاره خلاص من است
    - ضمیر عاقبت اندیش پیش بینان بین
    - کدورت از دل حافظ ببرد صحبت دوست
    - صفای همّت پاکان و پاک دینان بین
  404:
    - می فکن بر صف رندان نظری بهتر ازین
    - بر در میکده می کن گذری بهتر ازین
    - در حق من لبت این لطف که می فرماید
    - سخت خوب است ولیکن قَدَری بهتر ازین
    - آن که فکرش گره از کار جهان بگشاید
    - گو درین کار بفرما نظری بهتر ازین
    - ناصحم گفت که جز غم چه هنر دارد عشق
    - برو ای خواجه عاقل هنری بهتر ازین
    - دل بدان رود گرامی چه کنم گر ندهم
    - مادر دهر ندارد پسری بهتر ازین
    - من چو گویم که قدح نوش و لب ساقی بوس
    - بشنو ای جان که نگوید دگری بهتر ازین
    - کلک حافظ شکرین میوه نباتست به چین
    - که درین باغ نبینی ثمری بهتر ازین
  405:
    - به جان پیر خرابات و حقّ نعمت او
    - که نیست در سر من جز هوای خدمت او
    - بهشت اگر چه نه جای گناهکاران است
    - بیار باده که مستظهرم به همّت او
    - چراغ صاعقه آن سحاب روشن باد
    - که زد به خرمن ما آتش محبت او
    - بر آستانه میخانه گر سری بینی
    - مزن به پای که معلوم نیست نیّت او
    - بیار باده که دوشم سروش عالم غیب
    - نوید داد که عام است فیض رحمت او
    - مکن به چشم حقارت نگاه در من مست
    - که نیست معصیت و زهد بی مشیّت او
    - مدام خرقه حافظ به باده در گرو است
    - مگر ز خاک خرابات بود فطرت او
    - نمی کند دل من میل زهد و توبه ولی
    - به نام خواجه بکوشیم و فرّ دولت او
  406:
    - گفتا برون شدی به تماشای ماه نو
    - از ماه ابروان منت شرم باد رو
    - عمریست تا دلت ز اسیران زلف ماست
    - غافل ز حفظ جانب یاران خود مشو
    - مفروش عطر عقل به هندوی زلف ما
    - کان جا هزار نافه مشکین به نیم جو
    - تخم وفا و مهر درین کهنه کشتزار
    - آنگه عیان شود که بود موسم درو
    - ساقی بیار باده که رمزی بگویمت
    - از سرّ اختران کهن سیر و ماه نو
    - شکل هلال هر سرِ مَه میدهد نشان
    - از افسر سیامک و ترک کلاه زو
    - حافظ جناب پیر مغان مأمن وفاست
    - درس حدیث عشق بر او خوان و زو شنو
  407:
    - مزرع سبز فلک دیدم و داس مه نو
    - یادم از کشته خویش آمد و هنگام درو
    - گفتم ای بخت بخسبیدی و خورشید دمید
    - گفت با این همه از سابقه نومید مشو
    - گر روی پاک و مجرّد چو مسیحا به فلک
    - از فروغ تو به خورشید رسد صد پرتو
    - تکیه بر اختر شبگرد مکن کاین عیّار
    - تاج کاووس ربود و کمر کیخسرو
    - گوشوار زر و لعل ار چه گران دارد گوش
    - دور خوبی گذرانست، نصیحت بشنو
    - چشم بد دور ز خال تو که در عرصه حسن
    - بیدقی راند که برد از مه و خورشید گرو
    - آسمان گو مفروش این عظمت کاندر عشق
    - خرمن مه به جوی خوشه پروین به دو جو
    - آتش زهد و ریا خرمن دین خواهد سوخت
    - حافظ این خرقه پشمینه بینداز و برو
  408:
    -‌ ای آفتاب آینه دار جمال تو
    - مشک سیاه مِجمره گردان خال تو
    - صحن سرای دیده بشستم ولی چه سود
    - کاین گوشه نیست درخور خِیل خیال تو
    - در اوج ناز و نعمتی ای آفتاب حُسن
    - یا رب مباد تا به قیامت زوال تو
    - مطبوع تر ز نقش تو صورت نبست باز
    - طغرانویس ابروی مشکین مثال تو
    - در چین زلفش ای دل غمگین چگونه‌ای
    - کاشفته گفت باد صبا شرح حال تو
    - برخاست بوی گل ز در آشتی درآی
    -‌ ای نوبهار ما رخ فرخنده فال تو
    - تا آسمان ز حلقه به گوشان ما شود
    - کو عشوه‌ای ز ابروی همچون هلال تو
    - این نقطه سیاه که آمد مدار نور
    - عکسی ست در حدیقه بینش ز خال تو
    -  تا پیشباز بخت روم تهنیت کنان
    - کو مژده‌ای ز مقدم عید وصال تو
    - در صدر خواجه عرض کدامین جفا کنم
    - شرح نیازمندی خود یا ملال تو
    - حافظ درین کمند سر سرکشان بسی ست
    - سودای کج مپز که نباشد مجال تو
  409:
    -‌ ای خونبهای نافه چین خاک راه تو
    - خورشید سایه پرور طرف کلاه تو
    - نرگس کرشمه می برد از حد برون خرام
    -‌ ای جان فدای شیوه چشم سیاه تو
    - خونم بخور که هیچ ملک با چنین جمال
    - از دل نیایدش که نویسد گناه تو
    - آرام و خواب خلق جهان را سبب تویی
    - زآن شد کنار دیده و دل تکیه گاه تو
    - با هر ستاره‌ای سر و کارست هر شبم
    - از حسرت فروغ رخ همچو ماه تو
    - یاران همنشین همه از هم جدا شدند
    - ماییم و آستانه دولت پناه تو
    - حافظ طمع مبر ز عنایت که عاقبت
    - آتش زند به خرمن غم دود آه تو
  410:
    -‌ ای قبای پادشاهی راست بر بالای تو
    - زینت تاج و نگین از گوهر والای تو
    - آفتاب فتح را هر دم طلوعی می دهد
    - از کلاه خسروی رخسار مه سیمای تو
    - جلوه گاه طایر اقبال گردد هر کجا
    - سایه اندازد همای چتر گردون سای تو
    - در رسوم شرع و حکمت با هزاران اختلاف
    - نکته‌ای هرگز نشد فوت از دل دانای تو
    - آب حیوانش ز منقار بلاغت می چکد
    - طوطی خوش لهجه یعنی کلک شکّرخای تو
    - گر چه خورشید فلک چشم و چراغ عالم است
    - روشنایی بخش چشم اوست خاک پای تو
    - آن چه اسکندر طلب کرد و ندادش روزگار
    - جرعه‌ای بود از زلال جام جان افزای تو
    - عرض حاجت در حریم حضرتت محتاج نیست
    - راز کس مخفی نماند با فروغ رای تو
    - حافظ اندر حضرتت لاف غلامی می زند
    - بر امید عفو جان بخش گنه بخشای تو
  411:
    - تاب بنفشه می دهد طرّه مشک سای تو
    - پرده‌ی غنچه می درد خنده‌ی دلگشای تو
    -‌ ای گل خوش نسیم من بلبل خویش را مسوز
    - کز سر صدق می کند شب همه شب دعای تو
    - من که ملول گشتمی از نفس فرشتگان
    - قال و مقالِ عالمی می کشم از برای تو
    - خرقه زهد و جام می گر چه نه درخور همند
    - این همه نقش میزنم در طلب هوای تو
    - عشق تو سرنوشت من خاکِ دَرَت بهشتِ من
    - مهر رخت سرشت من راحت من رضای تو
    - شور شراب عشق تو آن نفسم رود ز سر
    - کاین سر پر هوس شود خاک در سرای تو
    - شاه نشین چشم من تکیه گه خیال تست
    - جای دعاست شاه من بی تو مباد جای تو
    - خوش چمنی ست عارضت خاصه که در بهار حُسن
    - حافظ خوش کلام شد مرغ سخن سرای تو
  412:
    - مرا چشمیست خون افشان ز دست آن کمان ابرو
    - جهان پر فتنه خواهد شد ازین چشم و از آن ابرو
    - غلام چشم آن ترکم که در خواب خوش مستی
    - نگارین گلشنش رویست و مشکین سایبان ابرو
    - هلالی شد تنم زین غم که با طغرای ابرویش
    - که باشد مه که بنماید ز طاق آسمان ابرو
    - رقیبان غافل و ما را از آن چشم و جبین هر دم
    - هزاران گونه پیغامست و حاجب در میان ابرو
    - روان گوشه گیران را جبینش طرفه گلزاریست
    - که بر طرف سمن زارش همی گردد چمان ابرو
    - دگر حور و پری را کس نگوید با چنین حسنی
    - که این را این چنین چشم است و آن را آن چنان ابرو
    - تو کافر دل نمیبندی نقاب زلف و میترسم
    - که محرابم بگرداند خم آن دلستان ابرو
    - اگر چه مرغ زیرک بود حافظ در هواداری
    - به تیر غمزه صیدش کرد چشم آن کمان ابرو
  413:
    - خطّ عذار یار که بگرفت ماه ازو
    - خوش حلقه‌ای ست لیک به در نیست راه ازو
    - ابروی دوست گوشه محراب دولتست
    - آن جا بسای چهره و حاجت بخواه ازو
    -‌ ای جرعه نوشِ مجلس جم سینه پاک دار
    - کیینه‌ای ست جام جهان بین که آه ازو
    - کردار اهل صومعه ام کرد می پرست
    - این دود بین که نامه من شد سیاه ازو
    - شیطان غم هر آن چه تواند بگو بکن
    - من برده ام به باده فروشان پناه ازو
    - ساقی چراغ می به ره آفتاب دار
    - گو برفروز مشعله صبحگاه ازو
    - آبی به روزنامه اعمال ما فشان
    - باشد توان سترد حروف گناه ازو
    - حافظ که ساز مطرب عشّاق ساز کرد
    - خالی مباد عرصه این بزمگاه ازو
    - آیا درین خیال که دارد گدای شهر
    - روزی بود که یاد کند پادشاه ازو
  414:
    - گلبن عیش می دمد ساقی گلعذار کو
    - باد بهار می وزد باده خوش گوار کو
    - هر گل نو ز گلرخی یاد همی کند ولی
    - گوش سخن شنو کجا دیده اعتبار کو
    - مجلس بزم عیش را غالیه مراد نیست
    -‌ ای دمِ صبحِ خوش نفس نافه زلف یار کو
    - حسن فروشی گلم نیست تحمّل ای صبا
    - دست زدم به خون دل بهر خدا نگار کو
    - شمع سحربه خیرگی لاف ز عارض تو زد
    - خصم زبان دراز شد خنجر آبدار کو
    - گفت مگر ز لعل من بوسه نداری آرزو
    - مردم ازین هوس ولی قدرت وختیار کو
    - حافظ اگر چه در سخن خازن گنج حکمت است
    - از غم روزگار دون طبع سخن گزار کو
  415:
    -‌ ای پیک راستان خبر یار ما بگو
    - احوال گل به بلبل دستان سرا بگو
    - بر این فقیر قصّه آن محتشم بخوان
    - با این گدا حکایت آن پادشاه بگو
    - ما محرمان خلوت انسیم غم مخور
    - با یار آشنا سخن آشنا بگو
    - هر کس که گفت خاک در دوست توتیاست
    - گو این سخن معاینه در چشم ما بگو
    - مرغ چمن به مویه من دوش می گریست
    - آخر تو واقفی که چه رفت ای صبا بگو
    - جان پرور است قصّه ارباب معرفت
    - رمزی برو بپرس و حدیثی بیا بگو
    - گر دیگرت بر آن در دولت گذر بود
    - بعد از ادای خدمت و عرض دعا بگو
    - در راه عشق فرق غنی و فقیر نیست
    -‌ ای پادشاه حسن سخن با گدا مگو
    - آن می که در سبو دل صوفی به عشوه برد
    - کی در قدح کرشمه کند ساقیا بگو
    - آن کس که منع ما ز خرابات می کند
    - گو در حضور پیر من این ماجرا بگو
    - حافظ گرت به مجلس او راه می دهند
    - می نوش و ترک زرق ز بهر خدا بگو
  416:
    - خنک نسیم معنبر شمامه دل خواه
    - که در هوای تو برخاست بامداد پگاه
    - دلیل راه شو ای طایر خجسته لقا
    - که دیده آب شد از شوق خاک آن درگاه
    - به یاد شخص نزارم که غرق خون دلست
    - هلال را ز کنار افق کنید نگاه
    - منم که بی تو نفس میکشم زهی خجلت
    - مگر تو عفو کنی ورنه چیست عذر گناه
    - ز دوستان تو آموخت در طریقت مهر
    - سپیده دم که صبا چاک زد شعار سیاه
    - به عشق روی تو روزی که از جهان بروم
    - ز تربتم بِدَمَد سرخ گل به جای گیاه
    - مده به خاطر نازک ملالت از من زود
    - که حافظ تو خود این لحظه گفت بسم الله
  417:
    - عیشم مدام است، از لعل دلخواه
    - کارم به کام است، الحمدلله
    -‌ ای بخت سرکش، تنگش به بر کش
    - گه جام زر کش، گه کام دل خواه
    - ما را به رندی، افسانه کردند
    - پیران جاهل، شیخان گمراه
    - از دست زاهد، کردیم توبه
    - وز فعل عابد ! استغفرالله
    - جانا چه گویم، شرح فراقت
    - چشمی و صد نم، جانی و صد آه
    - کافر مبیناد، این غم که دیدست
    - از قامتت سرو، از عارضت ماه
    - شوق لبت برد، از یاد حافظ
    - درس شبانه وردِ سحرگاه
  418:
    - گر تیغ بارد، در کوی آن ماه
    - گردن نهادیم، الحکم لله
    - آیین تقوا، ما نیز دانیم
    - لیکن چه چاره، با بخت گمراه
    - ما شیخ و واعظ، کمتر شناسیم
    - یا جام باده، یا قصّه کوتاه
    - من رند و عاشق، وآنگاه توبه؟
    - استغفرالله، استغفرالله
    - مِهر تو عکسی بر ما نیفکند
    - آیینه رویا، آه از دلت آه
    - اَلصَّبرُ مَرٌّ، وَ العُمرُ فان
    - یا لَیتَ شِعری، حتّامَ القاه
    - حافظ چه نالی، گر وصل خواهی
    - خون بایدت خورد، در گاه و بیگاه
  419:
    - وصال او ز عمر جاودان به
    - خداوندا مرا آن ده که آن به
    - به شمشیرم زد و با کس نگفتم
    - که راز دوست از دشمن نهان به
    - خدا را از طبیبِ من بپرسید
    - که آخر کی شود این ناتوان به
    - گلی کان پایمال سرو ما گشت
    - بود خاکش ز خون ارغوان به
    - به خلدم دعوت ای زاهد مفرما
    - که این سیب زنخ زان بوستان به
    - جوانا سر متاب از پند پیران
    - که رای پیر از بخت جوان به
    - شبی میگفت چشم کس ندیدست
    - ز مروارید گوشم در جهان به
    - سخن اندر دهان دوست گوهر
    - ولیکن گفته حافظ از آن به
  420:
    - ناگهان پرده برانداخته‌ای یعنی چه؟
    - مست از خانه برون تاخته‌ای یعنی چه؟
    - زلف در دست صبا گوش به فرمان رقیب
    - این چنین با همه در ساخته‌ای یعنی چه
    - شاه خوبانی و منظور گدایان شده‌ای
    - قدر این مرتبه نشناخته‌ای یعنی چه
    - نه سر زلف خود اول تو به دستم دادی
    - بازم از پای درانداخته‌ای یعنی چه
    - سخنت رمز دهان گفت و کمر سرّ میان
    - وز میان تیغ به ما آخته‌ای یعنی چه
    - هر کس از مُهره مِهر تو، به نقشی مشغول
    - عاقبت با همه کج باخته‌ای یعنی چه
    - حافظا در دل تنگت چو فرود آمد یار
    - خانه از غیر نپرداخته‌ای یعنی چه
  421:
    - در سرای مغان رفته بود و آب زده
    - نشسته پیر و صلایی به شیخ و شاب زده
    - سبوکشان همه در بندگیش بسته کمر
    - ولی ز ترکِ کله چتر بر سحاب زده
    - شعاع جام و قدح نور ماه پوشیده
    - عذار مُغبچگان راه آفتاب زده
    - عروس بخت در آن حجله با هزاران ناز
    - شکسته کسمه و بر برگ گل گلاب زده
    - ز شور و عربده شاهدان شیرین کار
    - شکر شکسته، سمن ریخته، رباب زده
    - سلام کردم و با من به روی خندان گفت
    - که ای خمارکش مفلس شراب زده
    - که این کند که تو کردی به ضعف همّت و رای
    - ز گنج خانه، شده، خیمه بر خراب زده
    - وصال دولت بیدار ترسمت ندهند
    - که خفته‌ای تو در آغوش بخت خواب زده
    - بیا به میکده حافظ که بر تو عرضه کنم
    - هزار صف ز دعاهای مستجاب زده
    - فلک جنیبه کش شاه نصرت الدین است
    - بیا ببین ملکش دست در رکاب زده
    - خرد که ملهم غیب است بهر کسب شرف
    - ز بام عرش صدش بوسه بر جناب زده
  422:
    -‌ ای که با سلسله زلف دراز آمده‌ای
    - فرصتت باد که دیوانه نواز آمده‌ای
    - ساعتی ناز مفرما و بگردان عادت
    - چون به پرسیدن ارباب نیاز آمده‌ای
    - پیش بالای تو میرم چه به صلح و چه به جنگ
    - که به هر حال برازنده ناز آمده‌ای
    - آب و آتش به هم آمیخته‌ای از لب لعل
    - چشم بد دور که بس شعبده بازآمده‌ای
    - آفرین بر دل نرم تو که از بهر ثواب
    - کشته غمزه خود را به نماز آمده‌ای
    - زهد من با تو چه سنجد که به یغمای دلم
    - مست و آشفته به خلوتگه راز آمده‌ای
    - گفت حافظ دگرت خرقه شراب آلود است
    - مگر از مذهب این طایفه بازآمده‌ای
  423:
    - دوش رفتم به در میکده خواب آلوده
    - خرقه تر دامن و سجّاده شراب آلوده
    - آمد افسوس کنان مغبچه باده فروش
    - گفت بیدار شو ای رهرو خواب آلوده
    - شست و شویی کن و آنگه به خرابات خرام
    - تا نگردد ز تو این دیر خراب آلوده
    - در هوای لب شیرین دهنان چند کنی
    - جوهر روح به یاقوت مذاب آلوده
    - به طهارت گذران منزل پیری و مکن
    - خلعت شیب چو تشریف شباب آلوده
    - آشنایان ره عشق درین بحر عمیق
    - غرقه گشتند و نگشتند به آب آلوده
    - پاک و صافی شو و از چاه طبیعت به درآی
    - که صفایی ندهد آب تراب آلوده
    - گفتم ای جان جهان دفتر گل عیبی نیست
    - که شود فصل بهار از می ناب آلوده
    - گفت حافظ لُغَز و نکته به یاران مفروش
    - آه ازین لطفِ به انواع عتاب آلوده
  424:
    - از من جدا مشو که توام نور دیده‌ای
    - آرام جان و مونس قلب رمیده‌ای
    - از دامن تو دست ندارند عاشقان
    - پیراهن صبوری ایشان دریده‌ای
    - از چشم زخم دهر مبادت گزند از آنک
    - در دلبری به غایت خوبی رسیده‌ای
    - منعم کنی ز عشقِ وی ای مفتی زمان
    - معذور دارمت که تو او را ندیده‌ای
    - آن سرزنش که کرد تُرا دوست حافظا
    - بیش از گلیم خویش مگر پا کشیده‌ای
  425:
    - دامن کشان همیشد در شرب زرکشیده
    - صد ماه رو ز رشکش جِیبِ قَصَب دریده
    - از تابِ آتشِ مِی بر گِردِ عارضش خوی
    - چون قطره های شبنم بر برگ گل چکیده
    - لفظی فصیح، شیرین، قدّی بلند،چابک
    - رویی لطیف، دل کش، چشمی خوشِ کشیده
    - یاقوت جان فزایش از آب لطف زاده
    - شمشاد خوش خرامش در ناز پروریده
    - آن لعل دل کشش بین و آن خنده دل آشوب
    - وآن رفتن خوشش بین و آن گام آرمیده
    - آن آهوی سیه چشم از دام ما برون شد
    - یاران چه چاره سازم با این دل رمیده
    - زنهار تا توانی اهل نظر میازار
    - دنیا وفا ندارد ای نور هر دو دیده
    - تا کی کشم عتابت زان چشم نیم خوابت
    - روزی کرشمه‌ای کن ای یار برگزیده
    - بس شکر بازگویم در بندگی خواجه
    - گر اوفتد به دستم آن میوه رسیده
    - گر خاطر شریفت رنجیده شد ز حافظ
    - بازآ که توبه کردیم از گفته و شنیده
  426:
    - از خون دل نوشتم نزدیک دوست نامه
    - اِنّی رَاُیتُ دَهراً مِن هِجرِکَ القیامَه
    - دارم من از فراقش در دیده صد علامت
    - لَیسَت دُموُعُ عَینی هذا لَنَا العَلامَه
    - هر چند کازمودَم از وی نبود سودم
    - مَن جَرَّبَ المُجَرَّب حَلَّت بِهِ النِّدامَه
    - پرسیدم از طبیبی احوال دوست گفتا
    - فی بُعدِها عَذابٌ فی قُربِهَا السَّلامَه
    - گفتم ملامت آید گَر گِرد دوست گردم
    - وَ الله ما رَأینا حُبَّا بِلا مَلامَه
    - حافظ چو طالب آمد جامی بیار ساقی
    - حَتّی یَذَُوقُ مِنهُ کَأساً مِنَ الکِرامَه
  427:
    - چراغ روی تو را شمع گشت پروانه
    - مرا ز خال تو با حال خویش پروا نه
    - خرد که قید مجانین عشق می فرمود
    - به بوی سنبل زلف تو گشت دیوانه
    - به بوی زلف تو گر جان به باد رفت چه شد
    - هزار جان گرامی فدای جانانه
    - من رمیده ز غیرت ز پا فتادم دوش
    - نگار خویش چو دیدم به دست بیگانه
    - چه نقشها که برانگیختیم و سود نداشت
    - فسون ما بر او گشته است افسانه
    - بر آتش رخ زیبای او به جای سپند
    - به غیر خال سیاهش که دید به دانه
    - به مژده جان به صبا داد شمع در نفسی
    - ز شمع روی تواَش چون رسید پروانه
    - مرا به دور لب دوست هست پیمانی
    - که بر زبان نبرم جز حدیث پیمانه
    - حدیث مدرسه و خانقه مگوی که باز
    - فتاد در سر حافظ هوای میخانه
  428:
    - سحرگاهان که مخمور شبانه
    - گرفتم باده با چنگ و چغانه
    - نهادم عقل را ره توشه از می
    - ز شهر هستی اَش کردم روانه
    - نگار می فروشم عشوه‌ای داد
    - که ایمن گشتم از مکر زمانه
    - ز ساقی کمان ابرو شنیدم
    - که ای تیر ملامت را نشانه
    - نبندی زان میان طرفی کمروار
    - اگر خود را ببینی در میانه
    - برو این دام بر مرغی دگر نه
    - که عنقا را بلند است آشیانه
    - ندیم و مطرب و ساقی همه اوست
    - خیال آب و گل در ره بهانه
    - بده کشتی می تا خوش برآییم
    - از این دریای ناپیدا کرانه
    - وجود ما معمّایی ست حافظ
    - که تحقیقش فسون است و فسانه
  429:
    - ساقی بیا که شد قدح لاله پر ز می
    - طامات تا به چند و خرافات تا به کِی
    - بگذر ز کبر و ناز که دیده ست روزگار
    - چین قبای قیصر و طرف کلاه کی
    - هشیار شو که مرغ چمن مست گشت هان
    - بیدار شو که خواب عدم در پی است هی
    - خوش نازکانه میچمی ای شاخ نوبهار
    - کاشفتگی مبادت از آشوب بادِ دِی
    - بر مهرِ چَرخ و شیوه او اعتماد نیست
    -‌ ای وای بر کسی که شد ایمن ز مکر وی
    - فردا شراب کوثر و حور از برای ماست
    - و امروز نیز ساقی مهروی و جام می
    - باد صبا ز عهد صبی یاد می دهد
    - جان دارویی که غم ببرد درده اِی صُبّی
    - حِشمت مَبین و سلطنت گل که گسترد
    - فرّاش باد هر ورقش را به زیر پی
    - درده به یاد حاتم طی جام یک منی
    - تا نامه سیاه بخیلان کنیم طی
    - زان می که داد حسن و لطافت به ارغوان
    - بیرون فکند لطف مزاج از رخش به خوی
    - مسند به باغ بر که به خدمت چو بندگان
    - استاده است سرو و کمر بسته است نی
    - حافظ حدیث سحرفریب خوشت رسید
    - تا حدّ مصر و چین و به اطراف روم و ری
  430:
    - به صوت بلبل و قمری اگر ننوشی می
    - علاج کی کُنَمَت آخِرُالدّواءَ الکِی
    - ذخیره‌ای بنه از رنگ و بوی فصل بهار
    - که میرسند ز پی رهزنان بهمن و دی
    - چو گل نقاب برافکند و مرغ زد هوهو
    - منه ز دست پیاله چه میکنی؟ هی هی!
    - شکوه سلطنت و حکم، کی ثباتی داشت؟
    - ز تخت جم سخنی مانده است و افسر کی
    - خزینه داری میراث خوارگان کفر است
    - به قول مطرب و ساقی به فتویِ دف و نی
    - زمانه هیچ نبخشد که باز نستاند
    - مجو ز سفله مروّت که شیئُه لا شِی
    - چو هست آب حیاتت به دست، تشنه ممیر
    - فلا تمُتَّ مِنَ الماءِ کُلُ شییٍ حیّ
    - نوشته اند بر ایوان جنَّت المَأوی
    - که هر که عشوه دنیی خرید وای به وی
    - سخا نماند، سخن طی کنم، بیا ساقی
    - بیار باده به شادی روح حاتم طی
    - بخیل بوی خدا نشنود بیا حافظ
    - پیاله گیر و کرم ورز وَ الضَّمانُ عَلَیّ
  431:
    - لبش میبوسم و در میکشم مِی
    - به آب زندگانی برده ام پی
    - نه رازش میتوانم گفت با کس
    - نه کس را میتوانم دید با وی
    - لبش می بوسد و خون میخورد جام
    - رخش میبیند و گل میکند خوی
    - بده جام می و از جم مکن یاد
    - که میداند که جم کی بود و کی کی
    - بزن در پرده چنگ ای ماهِ مطرب
    - رَگَش بخراش تا بخروشم از وی
    - گل از خلوت به باغ آورد مسند
    - بساط زهد همچون غنچه کن طی
    - چو چشمش مست را مخمور مگذار
    - به یاد لعلش ای ساقی بده می
    - نجوید جان از آن قالب جدایی
    - که باشد خون جامش در رگ و پی
    - زبانت درکش ای حافظ زمانی
    - حدیث بی زبانان بشنو از نی
  432:
    - مخمور جام عشقم، ساقی بده شرابی
    - پر کن قدح که بی می مجلس ندارد آبی
    - وصف رخ چو ماهش در پرده راست ناید
    - مطرب بزن نوایی ساقی بده شرابی
    - شد حلقه قامت من، تا بعد از این رقیبت
    - زین در، دگر نراند، ما را به هیچ بابی
    - در انتظار رویت، ما و امیدواری
    - در عشوه وصالت، ما و خیال و خوابی
    - مخمور آن دو چشمم، آیا کجاست جامی
    - بیمار آن دو لعلم، آخر کم از جوابی
    - حافظ چه مینهی تو، دل در خیال خوبان
    - کی تشنه سیر گردد، از لمعه سرابی
  433:
    -‌ ای که بر ماه از خط مشکین نقاب انداختی
    - لطف کردی سایه‌ای بر آفتاب انداختی
    - تا چه خواهد کرد با ما آب و رنگ عارضت
    - حالیا نیرنگ نقشی خوش بر آب انداختی
    - گوی خوبی بردی از خوبانِ خلّخ شاد باش
    - جام کیخسرو طلب کافراسیاب انداختی
    - هر کسی با شمع رخسارت به وجهی عشق باخت
    - زین میان پروانه را در اضطراب انداختی
    - طاعت من گر چه از مستی خرابم رد مکن
    - کاندرین شغلم به امیّد ثواب انداختی
    - گنج عشق خود نهادی در دل ویران ما
    - سایه دولت بر این کُنجِ خراب انداختی
    - خواب بیداران ببستی و آنگه از نقش خیال
    - تهمتی بر شبروان خیل خواب انداختی
    - پرده از رخ برفکندی یک نظر در جلوه گاه
    - وز حیا حور و پری را در حجاب انداختی
    - از فروغ چشم می گون و دو لعل می پرستت
    - حافظ خلوت نشین را در شراب انداختی
    - وز برای صید دل در گردنم زنجیر زلف
    - چون کمند خسرو مالک رقاب انداختی
    - داور دارا شکوه، ای آن که تاج آفتاب
    - از سر تعظیم بر خاک جناب انداختی
    - نصرت الدّین شاه یحیی آن که خصمِ ملک را
    - از دم شمشیر چون آتش در آب انداختی
  434:
    -‌ ای دل مباش یک دم خالی ز عشق و مستی
    - وان گه برو که رستی از نیستی و هستی
    - گر جان به تن ببینی مشغول کار او شو
    - هر قبله‌ای که بینی بهتر ز خودپرستی
    - با ضعف و ناتوانی همچون نسیم خوش باش
    - بیماری اندر این ره بهتر ز تندرستی
    - در مذهب طریقت خامی نشان کفر است
    - آری طریق دولت چالاکی است و چستی
    - تا فضل و عقل بینی بی‌معرفت نشینی
    - یک نکته‌ات بگویم خود را مبین که رستی
    - در آستان جانان از آسمان میندیش
    - کز اوج سربلندی افتی به خاک پستی
    - خار ار چه جان بکاهد گل عذر آن بخواهد
    - سهل است تلخی می در جنب ذوق مستی
    - صوفی پیاله پیما حافظ قرابه پرهیز
    -‌ ای کوته آستینان تا کی درازدستی
  435:
    - با مدّعی مگویید اسرار عشق و مستی
    - تا بیخبر بمیرد در، درد خودپرستی
    - با ضعف و ناتوانی همچون نسیم خوش باش
    - بیماری اندرین ره خوش تر ز تن درستی
    - تا فضل و عقل بینی بی معرفت نشینی
    - یک نکته ات بگویم خود را مبین و رستی
    - در آستان جانان از آسمان میندیش
    - کز اوج سربلندی اُفتی به خاک پستی
    - عاشق شو ار نه روزی کار جهان سر آید
    - ناخوانده نقش مقصود از کارگاه هستی
    - در مذهب طریقت خامی نشان کفر است
    - آری طریق دولت چالاکی است و چستی
    - در گوشه سلامت مستور چون توان بود
    - تا نرگس تو با ما گوید رموز مستی
    - آن روز دیده بودم آن فتنهها که برخاست
    - کز سرکشی زمانی با ما نمینشستی
    - خار ار چه جان بکاهد گل عذاران آن بخواهد
    - سهل است تلخی می در جنب ذوق مستی
    - صوفی پیاله پیما حافظ قرا به پرهیز
    -‌ ای کوته آستینان تا کی دراز دستی
  436:
    - آن غالیه خط، گر سوی ما نامه نوشتی
    - گردون ورقِ هستی ما، درننوشتی
    - هر چند که هجران ثمرِ وصل برآرد
    - دهقان جهان کاش که این تخم نَکِشتی
    - آمرزشِ نقد است کسی را که در این جا
    - یاری ست چو حوری و سرایی چو بهشتی
    - تنها نه منم کعبه‌ی دل بتکده کرده
    - در هر قدمی صومعه‌ای هست و کِنِشتی
    - در مصطبه عشق تنعّم نتوان کرد
    - چون بالش زَر نیست بسازیم به خشتی
    - مفروش به باغ ارم و نِخوَت شَدّاد
    - یک شیشه می و نوش لبی و لَبِ کشتی
    - تا کی غم دنیای دنی ای دل دانا
    - حیف است ز خوبی که شود عاشق زشتی
    - آلودگی خرقه خرابی جهان است
    - کو راهروی اهل دلی، پاک سرشتی؟
    - از دست چرا هِشت سر زلف تو حافظ؟
    - تقدیر چنین بود، چه کردی که نهشتی؟
  437:
    -‌ ای قصّه بهشت ز کویت حکایتی
    - شرح جمال حور ز رویت روایتی
    - انفاسِ عیسی از لبِ لعلت لطیفه‌ای
    - و آب خِضِر ز نوش لبانت کنایتی
    - هر پاره از دل من و از غصّه قصّه‌ای
    - هر سطر از خصال تو وز رحمت آیتی
    - کی عطرسای مجلس روحانیان شدی
    - گل را اگر نه بوی تو کردی رعایتی
    - در آرزوی خاک ره یار سوختیم
    - یاد آور ای صبا که نکردی حمایتی
    -‌ ای دل به هرزه دانش و عمرت به باد رفت
    - صد مایه داشتی و نکردی کفایتی
    - در آتش از خیال رخش دست می دهد
    - ساقی بیا که نیست ز دوزخ شکایتی
    - دانی مراد حافظ ازین درد و غصّه چیست؟
    - از تو کرشمه‌ای وز خسرو عنایتی
  438:
    - سَبَت سَلمی بِصُدغیها فُؤادی
    - وَ روُحی کُلَّ یَومٍ لِی یُنادی
    - خدا را بر من بیدل ببخشای
    - وَ واصِلنیِ عَلی رَغمِ الاَعادی
    - حبیبا در غم سودای عشقت
    - تَوکَّلنا عَلی رَبِّ العبادی
    - اَمَن اَنکَرتَنی عَن عِشق سَلمی
    - تَ زَاوَّل، آن رویِ نهکو بِوادی
    - که همچون مت بِبوتَن دِل وَ اِی رَه
    - غریق العشقِ فی بَحرِ الوِداد
    - به پَی ما چان غِرامت بِسپَر یَمن
    - عَزَت یک وی رَوِشتی از امادی
    - غم این دل بُواتِت خورد ناچار
    - وَ عَز نَه واِبنی آنچِت نَشادی
    - دل حافظ شد اندر چین زلفت
    - بِلِیلٍ مُظلِمٍ وَ الله هادی
  439:
    - دیدم به خواب دوش که ماهی برآمدی
    - کز عکس روی او شب هجران سر آمدی
    - تعبیر رفت یار سفرکرده می رسد
    -‌ ای کاش هر چه زودتر از در درآمدی
    - ذکرش به خیر ساقی فرخنده فال من
    - کز در، مدام با قدح و ساغر آمدی
    - خوش بودی ار به خواب بدیدی دیار خویش
    - تا یاد صحبتش سوی ما رهبر آمدی
    - فیض ازل به زور و زر ار آمدی به دست
    - آب خَضَر نصیبه اسکندر آمدی
    - آن عهد یاد باد که از بام و در مرا
    - هر دم پیام یار و خط دلبر آمدی
    - کی یافتی رقیب تو چندین مجال ظلم
    - مظلومی ار شبی به درِ داور آمدی
    - خامان ره نرفته چه دانند ذوقِ عشق
    - دریا دلی بجوی دلیری سرآمدی
    - آنکو تو را به سنگ دلی کرد رهنمون
    -‌ ای کاشکی که پاش به سنگی برآمدی
    - گر دیگری به شیوه حافظ زدی رقم
    - مقبول طبع شاه هنرپرور آمدی
  440:
    - سحر با باد میگفتم حدیث آرزومندی
    - خطاب آمد که واثق شو به الطاف خداوندی
    - دعای صبح و آه شب کلید گنج مقصود است
    - بدین راه و روش میرو که با دلدار پیوندی
    - قلم را آن زبان نبود که سرّ عشق گوید باز
    - ورای حدّ تقریر است شرح آرزومندی
    - الا ای یوسف مصری که کردت سلطنت مشغول
    - پدر را بازپرس آخر کجا شد مهر فرزندی؟
    - جهان پیر رعنا را ترحّم در جبلّت نیست
    - ز مهر او چه میپرسی درو همّت چه می بندی
    - همایی چون تو عالی قدر حرص استخوان حیف است
    - دریغ آن سایه دولت که بر نااهل افکندی
    - درین بازار اگر سودیست با درویش خرسند است
    - خدایا منعمم گردان به درویشی و خرسندی
    - به خوبان دل مده حافظ ببین آن بی وفایی را
    - که با خوارزمیان کردند ترکان سمرقندی
    - به شعر حافظ شیراز میرقصند و مینازند
    - سیه چشمان کشمیری و ترکان سمرقندی
  441:
    - چه بودی ار دل آن ماه مهربان بودی
    - که حال ما نه چنین بودی ار چنان بودی
    - گرم زمانه سرافراز داشتی و عزیز
    - سریر عزّتم آن خاک آستان بودی
    - به خواب نیز نمی بینمش چه جای وصال
    - چو این نبود وندیدیم باری آن بودی
    - بگفتمی که چه ارزد نسیم طرّه دوست
    - گرم به هر سر مویی هزار جان بودی
    - برات خوش دلی ما چه کم شدی یا رب
    - گرش نشان امان از بد زمان بودی
    - ز پرده کاش برون آمدی چو قطره اشک
    - که بر دو دیده ما حکم او روان بودی
    - اگر نه دایره عشق راه بربستی
    - چو نقطه حافظ بی دل نه در میان بودی
  442:
    - به جان او که گرم دسترس به جان بودی
    - کمینه پیشکش بندگانش آن بودی
    - اگر دلم نشدی پای بند طرّه او
    - کی اَم قرار درین تیره خاکدان بودی
    - به رخ چو مهر فلک بی نظیر آفاق است
    - به دل دریغ که یک ذرّه مهربان بودی
    - بگفتمی که بها چیست خاک پایش را
    - اگر حیات گران مایه جاودان بودی
    - درآمدی ز درم کاشکی چو لمعهِ نور
    - که بر دو دیده ما حکم او روان بودی
    - به بندگی قدش سرو مُعتَرِف گشتی
    - اگر چه سوسن آزاده ده زبان بودی
    - ز پرده ناله حافظ برون کی افتادی
    - اگر نه همدم مرغان صبح خوان بودی
  443:
    - چو سرو اگر بخرامی دمی به گلزاری
    - خورد ز غیرت روی تو هر گلی خاری
    - ز کفر زلف تو هر حلقه‌ای و آشوبی
    - ز سحر چشم تو هر گوشه‌ای و بیماری
    - مرو چو بخت من ای چشم مست یار به خواب
    - که در پی است ز هر سویت آه بیداری
    - نثار خاک رهت نقد جان من هر چند
    - که نیست نقد روان را بر تو مقداری
    - دلا، همیشه مزن رای زلف دل بندان
    - چو تیره رای شدی کی گشایدت کاری؟
    - سرم برفت و زمانی به سر نرفت این کار
    - دلم گرفت و نبودت غمِ گِرفتاری
    - چو نقطه گفتمش اندر میانِ دایره آی
    - به خنده گفت که ای حافظ این چه پرگاری
  444:
    - شهری ست پرظریفان وز هر طرف نگاری
    - یاران صلای عشق است گر میکنید کاری
    - چشم جهان نبیند زین تازه تر جوانی
    - در دست کس نیفتد زین خوب تر نگاری
    - جسمی که دیده باشد؟ کز روح آفریدند
    - زین خاکیان مباد ابر دامنش غباری
    - چون من شکسته‌ای را از پیش خود چه رانی
    - کم غایت توقع بوسی ست یا کناری
    - می بیغش است بشتاب وقتی خوشست دریاب
    - سال دگر که دارد امّید نوبهاری
    - در بوستان حریفان مانند لاله و گل
    - هر یک گرفته جامی بر یاد روی یاری
    - چون این گره گشایم وین راز چون نمایم
    - دردی و سخت دردی کاری و صعب کاری
    - هر تار موی حافظ در دست زلف شوخی
    - مشکل توان نشستن در این چنین دیاری
  445:
    - تو را که هر چه مراد است در جهان داری
    - چه غم ز حال ضعیفان ناتوان داری
    - بخواه جان و دل از بنده و روان بستان
    - که حکم بر سر آزادگان روان داری
    - میان نداری و دارم عجب که هر ساعت
    - میان مجمع خوبان کنی میان داری
    - بیاض روی تو را نیست نقش درخور از آنک
    - سوادی از خط مشکین بر ارغوان داری
    - بنوش می که سبک روحی ای ظریف مدام
    - علی الخصوص درین دم که سر گران داری
    - بکن عتاب ازین بیش و جور بر دل ما
    - بکن هر آن چه توانی! که جای آن داری
    - به اختیارت اگر صد هزار تیر جفاست
    - به قصد جان من خسته در کمان داری
    - بکش جفای رقیبان مدام و جور حسود
    - که سهل باشد اگر یار مهربان داری
    - به وصل دوست گرت دست می دهد یک دم
    - برو که هر چه مراد است در جهان داری
    - چو گل به دامن ازین باغ میبری حافظ
    - چه غم ز ناله و فریاد باغبان داری
  446:
    - صبا تو نکهت آن زلف مشک بو داری
    - به یادگار بمانی که بوی او داری
    - دلم که گوهر اسرار حسن و عشق در اوست
    - توان به دست تو دادن گرش نکو داری
    - در آن شمایل مطبوع هیچ نتوان گفت
    - جز این قدر که رقیبان تندخو داری
    - نوای بلبلت ای گل کجا پسند افتد
    - که گوش و هوش به مرغان هرزه گو داری
    - به جرعه تو سرم مست گشت نوشت باد
    - خود از کدام خُم است این که در سبو داری
    - به سرکشیِّ خود ای سرو جویبار مناز
    - که گر بدو رسی از شرم سر فرو داری
    - دم از ممالک خوبی چو آفتاب زدن
    - تو را رسد که غلامان ماهرو داری
    - قبای حسن فروشی تو را برازد و بس
    - که همچو گل همه آیین رنگ و بو داری
    - ز کنج صومعه حافظ مجوی گوهر عشق
    - قدم برون نِه اگر میل جست و جو داری
  447:
    - بیا با ما مَوَرز این کینه داری
    - که حقّ صحبت دیرینه داری
    - نصیحت گوش کن کاین دُر بسی به
    - از آن گوهر که در گنجینه داری
    - به فریاد خُمارِ مُفلِسان رس
    - خدا را گر مِی دوشینه داری
    - ولیکن کی نمایی رخ به رندان
    - تو کز خورشید و مه آیینه داری
    - بد رندان مگو ای شیخ و هش دار
    - که با مهر خدایی کینه داری
    - نمی ترسی ز آه آتشینم
    - تو دانی خرقه پشمینه داری
    - ندیدم خوش تر از شعر تو حافظ
    - به قرآنی که اندر سینه داری
  448:
    -‌ ای که در کوی خرابات مقامی داری
    - جَمِ وقت خودی ار دست به جا می داری
    -‌ ای که با زلف و رخ یار گذاری شب و روز
    - فرصتت باد که خوش صبحی و شامی داری
    -‌ ای صبا، سوختگان بر سر ره منتظرند
    - گر از آن یار سفرکرده پیامی داری
    - خال سرسبزِ تو خوش دانه عیشی است ولی
    - بر کنار چَمَنش وَه که چه دامی داری
    - بوی جان از لبِ خندان قدح میشنوم
    - بشنو ای خواجه اگر زآن که مشامی داری
    - چون به هنگام وفا، هیچ ثباتت نبود
    - می کنم شکر که بر جور دوامی داری
    - نام نیک ار طلبد از تو غریبی چه شود
    - تویی امروز درین شهر که نامی داری
    - بس دعایِ سَحَرت مونِس جان خواهد بود
    - تو که چون حافظ شب خیز غلامی داری
  449:
    -‌ ای که مهجوری عشّاق روا میداری
    - عاشقان را زِ بَرِ خویش جدا میداری
    - تشنه بادیه را هم به زلالی دریاب
    - به امیدی که درین ره به خدا میداری
    - دل ربودی و بِحِل کردمت ای جان لیکن
    - به ازین دار نگاهش که مرا میداری
    - ساغرِ ما که حریفانِ دگر می نوشند
    - ما تحمّل نکنیم ار تو روا می داری
    -‌ ای مگس حضرت سیمرغ نه جولانگه تست
    - عرض خود میبری و زحمت ما میداری
    - تو به تقصیر خود افتادی ازین در محروم
    - از که مینالی و فریاد چرا میداری؟
    - حافظ از پادشهان پایه به خدمت طلبند
    - کار ناکرده چه امید عطا میداری؟
  450:
    - روزگاریست که ما را نگران میداری
    - مخلصان را نه به وضع دگران میداری
    - گوشه‌ی چشم رضایی به مَنَت باز نشد
    - این چنین عزّت صاحب نظران میداری
    - تا صبا بر گل و بلبل ورق حسن تو خواند
    - همه را نعره زنان جامه دران می داری
    - ساعد آن به که بپوشی تو چو از بهر نگار
    - دست در خون دل پرهنران میداری
    -‌ ای که در دلق ملمّع طلبی نقد حضور
    - چشم سِرّی عجب از بی خبران میداری
    - نرگس باغ نظر چون تویی ای چشم و چراغ
    - سر چرا بر من دل خسته گران میداری
    - گوهر جام جم از کان جهانی دگر است
    - تو تمنّا ز گل کوزه گران میداری
    - پدر تجربه ای دل تویی آخر ز چه روی
    - طمع مهر و وفا زین پسران میداری
    - کیسه‌ی سیم و زرت پاک بباید پرداخت
    - زین طمعها که تو از سیمبران میداری
    - گر چه رندی و خرابی گنه ماست ولی
    - عاشقی گفت که تو بنده بر آن میداری
    - مگذران روز سلامت به ملامت حافظ
    - چه توقّع ز جهان گذران میداری؟
  451:
    - خوش کرد یاوری فلکت روز داوری
    - تا شکر چون کُنیّ و چه شکرانه آوری
    - آن کس که اوفتاد خدایش گرفت دست
    - گو بر تو باد تا غم افتادگان خوری
    - در کوی عشق شوکتِ شاهی نمیخرند
    - اِقرارِ بندگی کن و اِظهارِ چاکری
    - ساقی به مژدگانی عیش از دَرَم درآی
    - تا یک دم از دلم غم دنیا به دربری
    - در شاهراه جاه و بزرگی خطر بسی ست
    - آن بِه کزین گریوه سبکبار بگذری
    - سلطان و فکرِ لشکر و سودای تاج و گنج
    - درویش و اَمنِ خاطر و کنج قلندری
    - یک حرفِ صوفیانه بگویم اجازت است؟
    -‌ ای نور دیده صلح به از جنگ و داوری
    - نیل مراد بر حسب فکر و همّت است
    - از شاه نذر خیر و ز توفیق یاوری
    - حافظ غبار فقر و قناعت ز رخ مشوی
    - کاین خاک بهتر از عمل کیمیاگری
  452:
    - طفیل هستی عشقند آدمی و پری
    - ارادتی بنما تا سعادتی ببری
    - بکوش خواجه و از عشق بی‌نصیب مباش
    - که بنده را نخرد کس به عیب بی‌هنری
    - می صبوح و شکر خواب صبحدم تا چند
    - به عذر نیم شبی کوش و گریه سحری
    - تو خود چه لعبتی ای شهسوار شیرین کار
    - که در برابر چشمی و غایب از نظری
    - هزار جان مقدّس بسوخت زین غیرت
    - که هر صباح و مسا شمع مجلس دگری
    - چو مستعدّ نظر نیستی وصال مجوی
    - که جام جم نکند سود وقت بی‌بصری
    - دعای گوشه نشینان بلا بگرداند
    - چرا به گوشه چشمی به ما نمی‌نگری
    - طریق عشق طریقی عجب خطرناکست
    - نعوذ بالله اگر ره به مقصدی نبری
    - بیا و سلطنت از ما بخر به مایه حُسن
    - و ازین معامله غافل مشو که حیف خوری
    - به یمن همّت حافظ امید هست که باز
    - اَری اسامِرُ لَیلایَ لَیلَه القَمَری
    - ز من به حضرت آصف که می‌برد پیغام
    - که یاد گیر دو مصرع ز من به نظم دری
    - بیا که وضع جهان را چنان که من دیدم
    - گر امتحان بکنی می خوری و غم نخوری
    - کلاه سروریت کج مباد بر سر حُسن
    - که زیب بخت و سزاوار ملک و تاج سری
    - به بوی زلف و رخت می‌روند و می‌آیند
    - صبا به غالیه سایی و گل به جلوه گری
  453:
    -‌ ای که دایم به خویش مغروری
    - گر تو را عشق نیست معذوری
    - گرد دیوانگان عشق مگرد
    - که به عقل عقیله مشهوری
    - مستی عشق نیست در سر تو
    - رو که تو مست آب انگوری
    - روی زرد است و آه دردآلود
    - عاشقان را دوای رنجوری
    - بگذر از نام و ننگ خود حافظ
    - ساغر می‌طلب که مخموری
  454:
    - ز کوی یار میآید نسیم باد نوروزی
    - ازین باد ار مدد خواهی چراغ دل برافروزی
    - چو گل گر خرده‌ای داری خدا را صرف عشرت کن
    - که قارون را غلطها داد سودای زراندوزی
    - سخن در پرده میگویم چو گل از غنچه بیرون آی
    - که بیش از پنج روزی نیست حکم میر نوروزی
    - میی دارم چو جان صافی و صوفی میکند عیبش
    - خدایا هیچ عاقل را مبادا بخت بد روزی
    - طریق کام بخشی چیست ؟ ترک کام خود کردن
    - کلاه سروری آن است کز این تَرک بردوزی
    - ندانم نوحه قمری به طرف جویباران چیست
    - مگر او نیز همچون من غمی دارد شبان روزی
    - جدا شد یار شیرینت کنون تنها نشین ای شمع
    - که حکم آسمان این است اگر سازی و گر سوزی
    - به بستان رو که از بلبل رموز عشق گیری یاد
    - به مجلس آی کز حافظ غزل گفتن بیاموزی
    - نه حافظ میکند تنها دعای خواجه تورانشاه
    - ز مدح آصفی خواهد جهان عیدی و نوروزی
    - جنابش پارسایان راست محراب دل و دیده
    - جبینش صبح خیزان راست روز فتح و فیروزی
  455:
    - عمر بگذشت به بیحاصلی و بوالهوسی
    -‌ ای پسر جام میم ده که به پیری برسی
    - چه شکرهاست درین شهر که قانع شده اند
    - شاهبازان طریقت به مقام مگسی
    - لَمَع البَرقُ مِنَ الطّورِ و آنَستُ بِه
    - فَلَعلّی لک آتٍ بِشَهابٍ قَبَس
    - کاروان رفت و تو در راه کمینگاه بخواب
    - وه که بس بیخبر از غلغل چندین جرسی
    - بال بگشا و صفیر از شجر طوبی زن
    - حیف باشد چو تو مرغی که اسیر قفسی
    - تا چو مجمر نفسی دامن جانان گیرم
    - جان نهادیم بر آتش ز پی خوش نفسی
    - چند پوید به هوای تو ز هر سو حافظ
    - یَسّرِ الله طریقاً بکَ یا مُلتَمِسی
  456:
    - نوبهار است در آن کوش که خوش دل باشی
    - که بسی گُل بدمد باز و تو در گِل باشی
    - من نگویم که کنون با که نشین و چه بنوش
    - که تو خود دانی اگر زیرک و عاقل باشی
    - چنگ در پرده همین می دهدت پند ولی
    - وعظت آن گاه کند سود که قابل باشی
    - در چمن هر ورقی دفتر حالی دگرست
    - حیف باشد که ز حال همه غافل باشی
    - گر چه راهی ست پر از بیم ز ما تا بَرِ دوست
    - رفتن آسان بود ار واقف منزل باشی
    - نقد عمرت ببرد غصّه دنیا به گزاف
    - گر شب و روز درین قصّه مشکل باشی
    - حافظا گر مدد از بخت بلندت باشد
    - صید آن شاهد مطبوع شمایل باشی
  457:
    - هزار جهد بکردم که یار من باشی
    - مرادبخش دل بی قرار من باشی
    - چراغ دیده شب زنده دار من گردی
    - انیس خاطر امیدوار من باشی
    - چو خسروان ملاحت به بندگان نازند
    - تو در میانه خداوندگار من باشی
    - از آن عقیق که خونین دلم ز عشوه او
    - اگر کنم گله‌ای رازدار من باشی
    - در آن چمن که بتان دست عاشقان گیرند
    - گرت ز دست برآید نگار من باشی
    - شبی به کلبه احزان عاشقان آیی
    - دمی انیسِ دلِ سوگوار من باشی
    - شود غزاله خورشید صید لاغر من
    - گر آهویی چو تو یک دم شکار من باشی
    - سه بوسه کز دو لبت کرده‌ای وظیفه من
    - اگر ادا نکنی قرض دار من باشی
    - من این مراد ببینم به خود که نیم شبی
    - به جای اشک روان در کنار من باشی
    - من ار چه حافظ شهرم جوی نمیارزم
    - مگر تو از کرم خویش یار من باشی
  458:
    -‌ ای دل آن دم که خراب می گلگون باشی
    - بی زر و گنج به صد حشمت قارون باشی
    - در مقامی که صدارت به فقیران بخشند
    - چشم دارم که به جاه از همه افزون باشی
    - در ره منزل لیلی که خطرهاست در آن
    - شرط اول قدم آن است که مجنون باشی
    - نقطه عشق نمودم به تو هان سهو مکن
    - ورنه چون بنگری از دایره بیرون باشی
    - کاروان رفت و تو در خواب و بیابان در پیش
    - کی روی؟ ره ز که پرسی؟ چه کنی؟ چون باشی؟
    - تاج شاهی طلبی گوهر ذاتی بنمای
    - ور خود از گوهر جمشید و فریدون باشی
    - ساغری نوش کن و جرعه بر افلاک فشان
    - چند و چند از غم ایّام جگر خون باشی
    - حافظ از فقر مکن ناله که گر شعر این است
    - هیچ خوش دل نپسندد که تو محزون باشی
  459:
    - زین خوش رقم که بر گل رخسار میکشی
    - خط بر صحیفه گل و گلزار میکشی
    - اشک حرم نشین نهانخانه مرا
    - زآن سوی هفت پرده به بازار میکشی
    - کاهل روی چو باد صبا را به بوی زلف
    - هر دم به قید سلسله در کار میکشی
    - هر دم به یاد آن لب میگون و چشم مست
    - از خلوتم به خانه خمّار میکشی
    - گفتی سر تو بسته فتراک ما شود
    - سهل است اگر تو زحمت این بار میکشی
    - با چشم و ابروی تو چه تدبیر دل کنم
    - وه زین کمان که بر من* بیمار میکشی
    - بازآ که چشم بد ز رخت دفع میکند
    -‌ ای تازه گل که دامن ازین خار میکشی
    - حافظ دگر چه می طلبی از نعیم دهر؟
    - می می چشی و طرّه دلدار میکشی
  460:
    - سلیمی مَنذَ حَلَّت بالعراقی
    - اُلاقی مِن نَواها ما اُلاقی
    - اَلا ای ساروان مَحملِ دوست
    - اِلی رُکبانکم طالَ اشتیاقی
    - خرد در زنده رود انداز و می نوش
    - به گلبانگ جوانان عراقی
    - رَبیعَ العُمر فی مَرعی حِماکم
    - حَماکَ الله یا عَهدَالتَّلاقی
    -  بیا ساقی بده رطل گرانم
    - سَقاکَ الله مِن کَأسٍ دهاقی
    - جوانی باز میآرد به یادم
    - سماع چنگ و دست افشان ساقی
    - می باقی بده تا مست و خوش دل
    - به یاران برفشانم عمر باقی
    - درونم خون شد از نادیدن دوست
    - اَلا تَعساً لِاَیّامِ الفراقی
    -  دُمُوعی بَعدِکُم لا تَحقَروها
    - فکم بَحر عَمیقٍ مِن سَواقی
    - دمی با نیکخواهان متّفق باش
    - غنیمت دان امور اتفاقی
    -  بساز ای مطرب خوش خوانِ خوش گو
    - به شعر فارسی صوت عراقی
    -  عروسی بس خوشی ای دختر رز
    - ولی گه گه سزاوار طلاقی
    - مسیحای مجرّد را برازد
    - که با خورشید سازد هم وثاقی
    - وصال دوستان روزی ما نیست
    - بخوان حافظ غزلهای عراقی
  461:
    - کَتَبتُ قصّهِ شوقی و مِدمَعی باکی
    - بیا که بی تو به جان آمدم ز غمناکی
    - بسا که گفتهام از شوق با دو دیده خود
    - اَیا مَنازِلَ سلمی فَاَینَ سَلما کی
    - عجیب واقعه‌ای و غریب حادثه ییست
    - اَنَا اصطَبَرتُ قَتیلاً و قاتِلی شاکی
    - که را رسد که کند عیب دامن پاکت
    - که همچو قطره که بر برگ گل چکد پاکی
    - ز خاک پای تو داد آب روی لاله و گل
    - چو کِلکِ صُنع رَقَم زد به آبی و خاکی
    - صبا عبیرفشان گشت ساقیا برخیز
    - وَ هاتَ شَمسَهَ کَرمٍ مُطَیَّبٍ زاکی
    - دَعِ التَکاسُل تَغنَم فَقَد جَری مَثَلٌ
    - که زاد راهروان چستی است و چالاکی
    - اثر نماند ز من بی شمایلت آری
    - اَری مَآثِرَ مَحیایَ مِن مُحَیّاکی
    - زِ وصفِ حسن تو حافظ چگونه نُطق زند
    - که چون صفات الهی وَرای اِدراکی
  462:
    - یا مَبسَماً یُحاکی درجاً مِنَ الِّلالی
    - یا رب چه درخور آمد گردش خطِ هلالی
    - حالی خیال وصلت خوش می دهد فریبم
    - تا خود چه نقش بازد این صورت خیالی
    - می ده که گر چه گشتم نامه سیاه عالم
    - نومید کی توان بود از لطف لایزالی
    - ساقی بیار جامی وز خلوتم برون کش
    - تا دربدر بگردم قلّاش و لاابالی
    - از چار چیز مگذر گر عاقلی و زیرک
    - امن و شراب بیغش، معشوق و جای خالی
    - چون نیست نقش دوران در هیچ حال ثابت
    - حافظ مکن شکایت تا می، خوریم حالی
    - صافی ست جام خاطر در دور آصف عهد
    - قُم فاَسقنی رحیقاً اَصفی مِنَ الزّلال
    - اَلمُلکُ قَد تَباهی مِن جَدِّه وَ جِدِّه
    - یا رب که جاودان باد این قدر و این معالی
    - مسند فروز دولت کان شکوه و هیبت
    - برهان ملک و ملّت بونصر بوالمعالی
  463:
    - سَلامُ اللهِ ما کَرَّ الَّلیالی
    - وَ جاوَبتِ المَثانی وَ الَمثالی
    - عَلی وادی الاَراک مَن عَلیها
    - وَ دارٍ بِالَّلوی فَوقَ الرِّمالی
    - دعاگوی غریبان جهانم
    - وَ اَدعُو بِالتّواتر وَ التَّوالی
    - به هر منزل که رو آرد خدا را
    - نگه دارش به لطف لایزالی
    - منال ای دل که در زنجیر زلفش
    - همه جمعیّت است آشفته حالی
    - ز خَطَّت صد جمال دیگر افزود
    - که عمرت باد صد سال جلالی
    - بر آن نقّاش قدرت آفرین باد
    - که گِردِ مَه کشد خط هلالی
    - تو می باید که باشی ورنه سهل است
    - زیان مایه جاهی و مالی
    - فَحُبُّک راحَتی فی کُلِّ حینٍ
    - وَ ذِکرُک مُونِسی فی کُلِّ حالی
    - سویدای دل من تا قیامت
    - مباد از شوق و سودای تو خالی
    - کجا یابم وصال چون تو شاهی
    - منِ بَدنامِ رندِ لاابالی
    - خدا داند که حافظ را غرض چیست
    - وَعلمُ الله حَسبی مِن سُؤالی
  464:
    - بگرفت کار حسنت چون عشق من کمالی
    - خوش باش زآن که نبود این هر دو را زوالی
    - در وهم می نگنجد کاندر تصوّر عقل
    - آید به هیچ معنی زین خوب تر مثالی
    - شد حَظِّ عمر حاصل گر زان که با تو ما را
    - هرگز به عمر روزی روزی شود وصالی
    - آن دم که با تو باشم یک سال هست روزی
    - وآن دم که بی تو باشم یک لحظه هست سالی
    - چون من خیال رویت جانا به خواب بینم؟
    - کز خواب می نبیند چشمم بجز خیالی
    - رحم آر بر دل من کز مهر روی خوبت
    - شد شخص ناتوانم باریک چون هلالی
    - حافظ مکن شکایت گر وصل دوست خواهی
    - زین بیشتر بباید بر هجرت احتمالی
  465:
    - رفتم به باغ صبحدمی تا چِنَم گلی
    - آمد به گوش ناگهم آواز بلبلی
    - مسکین چو من به عشق گلی گشته مبتلا
    - و اندر چمن فکنده ز فریاد غلغلی
    - میگشتم اندر آن چمن و باغ دم به دم
    - میکردم اندر آن گل و بلبل تأمُّلی
    - گل یار حسن گشته و بلبل قرین عشق
    - این را تغیُّری نه و این را تبدُّلی
    - چون کرد در دلم اثر آواز عندلیب
    - گشتم چنان که هیچ نماندم تحمّلی
    - بس گل شکفته میشود این باغ را ولی
    - کس بی بلای خار نچیدست ازو گلی
    - حافظ مدار امید فرج از مدار چرخ
    - دارد هزار عیب و ندارد تفضُّلی
  466:
    - این خرقه که من دارم در رهن شراب اولی
    - وین دفتر بی معنی غرق می ناب اولی
    - چون عمر تبه کردم چندان که نگه کردم
    - در کنج خراباتی افتاده خراب اولی
    - چون مصلحت اندیشی دور است ز درویشی
    - هم سینه پر آتش به هم دیده پرآب اولی
    - من حال دل زاهد با خلق نخواهم گفت
    - این قصّه اگر گویم با چنگ و رباب اولی
    - تا بی سر و پا باشد اوضاع فلک زین دست
    - در سر هوس ساقی در دست شراب اولی
    - از همچو تو دلداری دل برنکنم آری
    - گر تاب کشم باری زان زلفِ بِتاب اولی
    - چون پیر شدی حافظ از میکده بیرون آی
    - رندی و هوسناکی در عهد شباب اولی
  467:
    - زان می عشق، کزو پخته شود هر خامی
    - گر چه ماه رمضان ست بیاور جامی
    - روزها رفت که دست من مسکین نگرفت
    - زلف شمشاد قدی ساعد سیم اندامی
    - روزه هر چند که مهمان عزیز است ای دل
    - صحبتش موهبتی دان و شدن انعامی
    - مرغ زیرک به در خانقه اکنون نپرد
    - که نهادست به هر مجلس وعظی دامی
    - گله از زاهد بدخو نکنم رسم این است
    - که چو صبحی بدمد در پی اش افتد شامی
    - یار من چون بخرامد به تماشای چمن
    - برسانش ز من ای پیک صبا پیغامی
    - آن حریفی که شب و روز می صاف کشد
    - بود آیا که کند یاد ز دُردآشامی
    - حافظا گر ندهد داد دلت آصف عهد
    - کام دشوار به دست آوری از خودکامی
  468:
    - که برد به نزد شاهان ز من گدا پیامی
    - که به کوی می فروشان دو هزار جم به جامی
    - شده ام خراب و بدنام و هنوز امیدوارم
    - که به همّت عزیزان برسم به نیک نامی
    - تو که کیمیافروشی نظری به قلب ما کن
    - که بضاعتی نداریم و فکندهایم دامی
    - عجب از وفای جانان که تفقُّدی نفرمود
    - نه به نامه‌ای پیامی نه به خامه‌ای سلامی
    - اگر این شراب خامست و گر این حریف پخته
    - به هزار بار بهتر ز هزار پخته خامی
    - ز رهم میفکن ای شیخ به دانه های تسبیح
    - که چو مرغ زیرک افتد نَفِتَد به هیچ دامی
    - سر خدمت تو دارم، بخرم به لطف و مفروش
    - که چو بنده کمتر افتد به مبارکی غلامی
    - به کجا برم شکایت به که گویم این حکایت
    - که لبت حیات ما بود و نداشتی دوامی
    - بگشای تیر مژگان و بریز خون حافظ
    - که چنان کشنده‌ای را نکند کس انتقامی
  469:
    - اَنَت رَوائِحُ رَندِ الحِمی وَ زادَ غَرامی
    - فدای خاک در دوست باد جان گرامی
    - پیام دوست شنیدن سعادتست و سلامت
    - مِنَ المُبَلِّغ عَنّی اِلی سُعاد سلامی
    - بیا به شام غریبان و آب دیده من بین
    - بسان باده صافی در آبگینه شامی
    - اِذا تَغَرَّدَ عَن ذی الاَراکِ طائِرُ خَیرٍ
    - فَلا تَفَرَّدَ عَن رَوضِها اَنینُ حَمامی
    - بسی نماند که روز فراق یار سر آید
    - رَاَیتُ مِن هَضَباتِ الحِمی قُبابِ خِیامی
    - خوشا دمی که درآیی و گویمت به سلامت
    - قَدِمتَ خَیرَ قدُومٍ نَزَلتَ خَیرَ مَقامی
    - بَعدِتُ مِنکَ وَ قَد صِرتُ ذائباً کَهِلالٍ
    - اگر چه روی چو ماهت ندیده ام به تمامی
    - وَ اِن دُعَیتُ بِخُلدٍ و صِرتُ ناقِضَ عَهدٍ
    - فَما تَطَیِّب نَومی وَ مَا استَطابَ مَنامی
    - امید هست که زودت به بخت نیک ببینم
    - تو شاد گشته به فرماندهی و من به غلامی
    - چو سلک دُرّ خوشابست شعر نغز تو حافظ
    - که گاه لطف سَبَق میبرد از نظم نظامی
  470:
    - سینه مالامال درد است ای دریغا مرهمی
    - دل ز تنهایی به جان آمد خدا را همدمی
    - چشم آسایش که دارد از سپهر تیزرو
    - ساقیا جامی به من ده تا بیاسایم دمی
    - زیرکی را گفتم این احوال بین خندید و گفت
    - صعب روزی بوالعجب کاری پریشان عالمی
    - سوختم در چاه صبر از بهر آن شمع چگل
    - شاه ترکان فارغ است از حال ما کو رستمی؟
    - در طریق عشق بازی امن و آسایش بلاست
    - ریش باد آن دل که با درد تو خواهد مرهمی
    - اهل کام و ناز را در کوی رندی راه نیست
    - رهروی باید جهان سوزی نه خامی بیغمی
    - آدمی در عالم خاکی نمیآید به دست
    - عالمی دیگر بباید ساخت وز نو آدمی
    - خیز تا خاطر بدان ترک سمرقندی دهیم
    - کز نسیمش بوی جوی مولیان آید همی*
    - گریه حافظ چه سنجد پیش استغنای عشق
    - کاندرین دریا نماید هفت دریا شبنمی
  471:
    - ز دلبرم که رساند نوازش قلمی
    - کجاست پیک صبا گر همی کند کرمی
    - قیاس کردم و تدبیر عقل در ره عشق
    - چو شبنمی ست که بر بحر میکشد رقمی
    - بیا که خرقه من گر چه رهن می کده هاست
    - ز مال وقف نبینی به نام من درمی
    - حدیث چون و چرا درد سر دهد ای دل
    - پیاله گیر و بیاسا ز عمر خویش دمی
    - طبیب راه نشین درد عشق نشناسد
    - برو به دست کن ای مرده دل مسیح دمی
    - دلم گرفت ز سالوس و طبلِ زیر گلیم
    - به آن که بر در میخانه برکشم عَلَمی
    - بیا که وقت شناسان دو کون بفروشند
    - به یک پیاله مِیِ صاف و صحبت صنمی
    - دوام عیش و تنعُّم نه شیوه عشق است
    - اگر معاشر مایی بنوش نیش غمی
    - نمیکنم گله‌ای لیک ابر رحمت دوست
    - به کشتزار جگر تشنگان نداد نمی
    - چرا به یک نی قندش نمیخرند آن کس
    - که کرد صد شکرافشانی از نی قلمی
    - سزای قدر تو شاها به دست حافظ نیست
    - جز از دعای شبیّ و نیاز صبحدمی
  472:
    - َحمَدُ الله عَلی مَعدِلَهِ السُّلطانی
    - احمد شیخ اویس حسن ایلخانی
    - خان بن خان و شهنشاه شهنشاه نژاد
    - آن که میزیبد اگر جان جهانش خوانی
    - دیده نادیده به اقبال تو ایمان آورد
    - مرحبا ای به چنین لطف خدا ارزانی
    - ماه اگر بی تو برآید به دو نیمش بزنند
    - دولت احمدی و معجزه سبحانی
    - جلوه بخت تو دل میبرد از شاه و گدا
    - چشم بد دور که هم جانی و هم جانانی
    - برشکن کاکُل تُرکانه که در طالع تُست
    - بخشش و کوشش خاقانی و چنگِزخانی
    - گر چه دوریم به یاد تو قدح میگیریم
    - بُعدِ منزل نبود در سفر روحانی
    - از گل پارسیم غنچه عیشی نشکفت
    - حَبَّذا دجلهِ بغداد و می ریحانی
    - سر عاشق که نه خاک در معشوق بود
    - کی خلاصش بود از محنت سرگردانی
    -‌ ای نسیم سحری خاکِ دَرِ یار بیار
    - که کند حافظ ازو دیده دل نورانی
  473:
    - وقت را غنیمت دان آن قدر که بتوانی
    - حاصل از حیات ای جان این دمست تا دانی
    - کام بخشی گردون عُمر در عوض دارد
    - جهد کن که از دولت دادِ عیش بستانی
    - باغبان چو من زین جا بگذرم حرامت باد
    - گر به جای من سروی غیر دوست بنشانی
    - زاهد پشیمان را ذوقِ باده خواهد کُشت
    - عاقلا مکن کاری کاورد پشیمانی
    - خُم شِکَن نمی داند این قَدَر صوفی را
    - جنسِ خانگی باشد، همچو لعل رُمّانی
    - با دعایِ شب خیزان ای شکردهان مَستیز
    - در پناه یک اسم است خاتم سلیمانی
    - پند عاشقان بشنو وَز در طَرَب بازآی
    - کاین همه نمیارزد شغلِ عالمِ فانی
    - یوسف عزیزم رفت ای برادران رحمی
    - کز غمش عجب بینم حالِ پیر کنعانی
    - پیش زاهد از رندی دم مزن که نتوان گفت
    - با طبیب نامحرم حال درد پنهانی
    - میروی و مژگانت خون خلق میریزد
    - تیز میروی جانا تَرسَمت فرو مانی
    - دل ز ناوکِ چشمت گوش داشتم لیکن
    - ابروی کماندارت میبرد به پیشانی
    - جمع کن به احسانی حافظ پریشان را
    -‌ ای شکنج گیسویت مجمع پریشانی
    - گر تو فارغی از ما ای نگار سنگین دل
    - حال خود بخواهم گفت پیش آصف ثانی
  474:
    - هواخواه توام جانا و میدانم که میدانی
    - که هم نادیده میبینی و هم ننوشته میخوانی
    - ملامت گو، چه دریابد میان عاشق و معشوق
    - نبیند چشم نابینا خصوص اسرار پنهانی
    - بیفشان زلف و صوفی را به پا بازیّ و رقص آور
    - که از هر رقعهِ دلقش هزاران بت بیفشانی
    - گشادِ کار مشتاقان در آن ابروی دلبند است
    - خدا را یک نفس بنشین گِره بُگشا ز پیشانی
    - مَلَک در سجده آدم، زمین بوس تو نیّت کرد
    - که در حسن تو لطفی دید بیش از طَورِ انسانی
    - چراغ افروزِ چشمِ ما نسیمِ زلفِ خوبان است
    - مباد این جمع را یا رب غم از باد پریشانی
    - دریغا عیش شبگیری که در خواب سحر بگذشت
    - ندانی قدر وقت ای دل مگر وقتی که درمانی
    - ملول از همرهان بودن طریقِ کاردانی نیست
    - بکش دشواریِ منزل به یاد عهدِ آسانی
    - خیال چنبر زلفش فریبت میدهد حافظ
    - نگر تا حلقه اقبال ناممکن نجنبانی
  475:
    - گفتند خلایق که تویی یوسف ثانی
    - چون نیک بدیدم به حقیقت به از آنی
    - شیرینتر از آنی به شکرخنده که گویم
    -‌ ای خسرو خوبان که تو شیرین زمانی
    - تشبیه دهانت نتوان کرد به غنچه
    - هرگز نبود غنچه بدین تنگ دهانی
    - صد بار بگفتی که دهم زان دهنت کام
    - چون سوسن آزاده چرا جمله زبانی
    - گویی بدهم کامت و جانت بستانم
    - ترسم ندهی کامم و جانم بستانی
    - چشم تو خدنگ از سپر جان گذراند
    - بیمار که دیده‌ست بدین سخت کمانی
    - چون اشک بیندازیش از دیده مردم
    - آن را که دمی از نظر خویش برانی
  476:
    - نسیم صبح سعادت بدان نشان که تو دانی
    - گذر به کوی فلان کن در آن زمان که تو دانی
    - تو پیک خلوت رازی و دیده بر سر راهت
    - «به مردمی نه به فرمان» چنان بران که تو دانی
    - بگو که جان ضعیفم ز دست رفت خدا را
    - ز لعل روح فزایت ببخش آن که تو دانی
    - من این حروف نوشتم چنان که غیر ندانست
    - تو هم ز روی کرامت «چنان بخوان که تو دانی»
    - خیال روی تو با ما حدیث تشنه و آبست
    - اسیر خویش گرفتی بکُش چنان که تو دانی
    - امید در کَمَرِ زَرکَشَت چگونه نَبَندَم
    - دقیقه‌ای ست نگارا در آن میان که تو دانی
    - یکی ست ترکی و تازی درین معامله حافظ
    - حدیث عشق بیان کن به هر زبان که تو دانی
  477:
    - دو یارِ زیرک و از بادهِ کهن دومنی
    - فراغتی و کتابیّ و گوشه چمنی
    - من این مقام به دنیا و آخرت ندهم
    - اگر چه در پی ام افتند هر دم انجمنی
    - هر آن که کج قناعت به گنج دنیا داد
    - فروخت یوسف مصری به کم ترین ثمنی
    - بیا که رونق این کارخانه کم نشود
    - به زهد همچو تویی یا به فسق همچو منی
    - ز تندباد حوادث نمیتوان دیدن
    - درین چمن که گلی بوده است یا سمنی
    - به روز حادثه غم با شراب باید گفت
    - که اعتماد به کس نیست در چنین زَمَنی
    - ببین در آینه جام نقش بندی غیب
    - که کس به یاد ندارد چنین عجب زمنی
    - ازین سموم که بر طرف بوستان بگذشت
    - عجب که بویِ گلی هست و رنگِ نسترنی
    - به صبر کوش تو ای دل که حق رها نکند
    - چنین عزیز نگینی به دست اهرمنی
    - مزاج دهر تبه شد درین بلا حافظ
    - کجاست فکر حکیمی و رای برهمنی؟
  478:
    - نوش کن جام شراب یک منی
    - تا بدان بیخ غم از دل برکنی
    - دل گشاده دار چون جام شراب
    - سر گرفته چند چون خم دنی
    - چون ز جام بیخودی رطلی کشی
    - کم زنی از خویشتن لاف منی
    - سنگسان شو در قدم نی همچو آب
    - جمله رنگ آمیزی و تردامنی
    - دل به می دربند تا مردانه وار
    - گردن سالوس و تقوا بشکنی
    - خیز و جهدی کن چو حافظ تا مگر
    - خویشتن در پای معشوق افکنی
  479:
    - صبح است و ژاله می‌چکد از ابر بهمنی
    - برگ صبوح ساز و بده جام یک منی
    - در بحر مایی و منی افتاده‌ام بیار
    - می تا خلاص بخشدم از مایی و منی
    - خون پیاله خور که حلال است خون او
    - در کار یار باش که کاریست کردنی
    - ساقی به دست باش که غم در کمین ماست
    - مطرب نگاه دار همین ره که می‌زنی
    - می ده که سر به گوش من آورد چنگ و گفت
    - خوش بگذران و بشنو از این پیر منحنی
    - ساقی به بی‌نیازی رندان که می بده
    - تا بشنوی ز صوت مغنی هوالغنی
  480:
    -‌ ای که در کشتن ما هیچ مدارا نکنی
    - سود و سرمایه بسوزیّ و محابا نکنی
    - دردمندان بلا زهر هلاهل دارند
    - قصد این قوم خطا باشد هان تا نکنی
    - رنج ما را که توان برد به یک گوشه چشم
    - شرط انصاف نباشد که مداوا نکنی
    - دیده ما چو به امّید تو دریاست چرا
    - به تفرّج گذری بر لب دریا نکنی
    - نقل هر جور که از خلق کریمت کردند
    - قول صاحب نظران است تو آنها نکنی
    - بر تو گر جلوه کند شاهد ما ای زاهد
    - از خدا جز می و معشوق تمنّا نکنی
    - حافظا سجدهِ ابروی چو محرابش کن
    - که دعایی زِ سَر صِدق جز آن جا نکنی
  481:
    - بشنو این نکته که خود را ز غم آزاده کنی
    - خون خوری گر طلب روزیِ ننهاده کنی
    - آخرالامر گِلِ کوزه گَران خواهی شد
    - حالیا فکر سبو کن که پر از باده کنی
    - گر از آن آدمیانی که بهشتت هوس است
    - عیش با آدمیی چند پری زاده کنی
    - تکیه بر جای بزرگان نتوان زد به گزاف
    - مگر اسباب بزرگی همه آماده کنی
    - اجرها باشدت ای خسرو شیرین دهنان
    - گر نگاهی سوی فرهاد دل افتاده کنی
    - خاطرت کِی رقم فیض پذیرد هیهات
    - مگر از نقش پراکنده ورق ساده کنی
    - کار خود گَر به کَرَم باز گذاری حافظ
    -‌ ای بسا عیش که با بختِ خداداده کنی
    -‌ ای صبا بندگی خواجه جلال الدّین کن
    - که جهان پرسمن و سوسن آزاده کنی
  482:
    -‌ ای دل به کوی عشق گذاری نمیکنی
    - اسباب جمع داری و کاری نمیکنی
    - چوگان حکم در کف و گویی نمیزنی
    - باز ظفر به دست و شکاری نمیکنی
    - این خون که موج میزند اندر جگر تو را
    - در کارِ رنگ و بوی نگاری نمیکنی
    - مُشکین از آن نشد دَمِ خُلقَت که چون صبا
    - بر خاکِ کویِ دوست گذاری نمیکنی
    - ترسم کزین چمن نبری آستین گل
    - کز گُلبُنش تحمّل خاری نمیکنی
    - در آستین جان تو صد نافه مُدرَج است
    - وان را فدای طرّه یاری نمیکنی
    - ساغر لطیف و دلکش و می افکنی به خاک
    - وَ اندیشه از بلایِ خماری نمیکنی
    - حافظ برو که بندگی بارگاه وقت
    - گر جمله میکنند تو باری نمیکنی
  483:
    - سحرگه رهروی در سرزمینی
    - همیگفت این معمّا با قرینی
    - که ای صوفی شراب آنگه شود صاف
    - که در شیشه بماند اربعینی
    - خدا زان خرقه بیزار است صد بار
    - که صد بت باشدش در آستینی
    - مروّت گر چه نامی بینشان است
    - نیازی عرضه کن بر نازنینی
    - ثوابت باشد ای دارای خرمن
    - اگر رحمی کنی بر خوشه چینی
    - نه می بینم نشاط عیش در کس
    - نه درمان دلی نه درد دینی
    - نه همّت را امید سربلندی
    - نه نقش عشق بر لوح جبینی
    - درونها تیره شد باشد که از غیب
    - چراغی برکند خلوت نشینی
    - گر انگشت سلیمانی نباشد
    - چه خاصیّت دهد نقش نگینی
    - اگر چه رسم خوبان تندخوییست
    - چه باشد گر بسازد با غمینی
    - ره میخانه بنما تا بپرسم
    - مآلِ خویش را از پیش بینی
    - نه حافظ را حضور درس خلوت
    - نه دانشمند را علم الیقینی
  484:
    - تو مگر بر لب آبی به هوس بنشینی
    - ورنه هر فتنه که بینی همه از خود بینی
    - به خدایی که تویی بنده بگزیده او
    - که برین چاکر دیرینه کسی نگزینی
    - گر امانت به سلامت ببرم باکی نیست
    - بی دلی سهل بود گر نبود بی دینی
    - ادب و شرم تو را خسرو مهرویان کرد
    - آفرین بر تو که شایسته صد چندینی
    - عجب از لطف تو ای گل که نشینی با خار
    - ظاهراً مصلحت وقت در آن میبینی
    - صبر بر جور رقیبت چه کنم گر نکنم
    - عاشقان را نبود چاره به جز مسکینی
    - باد صبحی به هوایت ز گلستان برخاست
    - که تو خوشتر ز گل و تازهتر از نسرینی
    - شیشه بازی سرشکم نگری از چپ و راست
    - گر بر این منظر بینش نفسی بنشینی
    - حیفم آید که خرامی به تماشای چمن
    - که تو خوش تر ز گل و تازه تر از نسرینی
    - سخنی بی غرض از بنده مخلص بشنو
    -‌ ای که منظور بزرگان حقیقت بینی
    - نازنینی چو تو پاکیزه دل و پاک نهاد
    - بهتر آنست که با مردم بد ننشینی
    - سیل این اشک روان صبر و دل حافظ برد
    - بَلَغَ الطّاقَهَ یا مُقلَه عینی بینی
    - تو بدین دل کشی و نازکی ای مایه ناز
    - لایق بزمگه خواجه جلال الدّینی
  485:
    - ساقیا سایه ابر است و بهار و لب جوی
    - من نگویم چه کن ار اهل دلی خود تو بگوی
    - بوی یک رنگی ازین نقش نمیآید خیز
    - دلق آلوده صوفی به می ناب بشوی
    - سفله طبع است جهان بر کَرَمَش تکیه مکن
    -‌ ای جهان دیده ثَباتِ قدم از سفله مجوی
    - دو نصیحت کنمت بشنو و صد گنج ببر
    - از در عیش درآ و به ره عیب مپوی
    - شکر آن را که دگر بار رسیدی به بهار
    - بیخ نیکی بنشان و ره تحقیق بجوی
    - روی جانان طلبی آینه را قابل ساز
    - ورنه هرگز گل و نسرین ندمد ز آهن و روی
    - گوش بگشای که بلبل به فغان میگوید
    - خواجه تقصیر مفرما، گلِ توفیق ببوی
    - گفتی از حافظِ ما بویِ ریا میآید
    - آفرین بر نفست باد که خوش بردی بوی
  486:
    - بلبل ز شاخ سرو به گلبانگِ پهلوی
    - میخواند دوش درسِ مقاماتِ معنوی
    - یعنی بیا که آتش موسی نمود گل
    - تا از درخت نکتهِ توحید بشنوی
    - مرغانِ باغ قافیه سنجند و بذله گوی
    - تا خواجه می خورد به غزلهای پهلوی
    - جمشید جز حکایت جام از جهان نبرد
    - زنهار دل مبند بر اسباب دنیوی
    - این قصّه عجب شنو از بخت واژگون
    - ما را بکشت یار به انفاسِ عیسوی
    - خوش وقت بوریا و گدایی و خواب اَمن
    - کاین عیش نیست درخور اورنگ خسروی
    - چشمت به غمزه خانه مردم سیاه کرد
    - مخموریت مباد که خوش مست میروی
    - دهقان سالخورده چه خوش گفت با پسر
    - کای نور چشم من بجز از کشته ندروی
    - ساقی مگر وظیفه حافظ زیاده داد
    - کاشفته گشت طرّه دستار مولوی
  487:
    -‌ ای بی خبر بکوش که صاحب خبر شوی
    - تا راهرو نباشی کی راهبر شوی
    - در مکتب حقایق، پیش ادیب عشق
    - هان ای پسر بکوش که روزی پدر شوی
    - دست از مس وجود چو مردانِ ره بشوی
    - تا کیمیای عشق بیابی و زر شوی
    - خواب و خورت ز مرتبه خویش دور کرد
    - آنگه رَسی به خویش که بی خواب و خور شوی
    - گر نورِ عشقِ حقّ به دل و جانت اوفتد
    - بالله کز آفتابِ فلک خوب تر شوی
    - یک دم غریقِ بحر خدا شو گمان مبر
    - کز آب هفت بحر به یک موی تر شوی
    - از پای تا سرت همه نور خدا شود
    - در راه ذوالجلال چو بی پا و سر شوی
    - وجه خدا اگر شودت منظرِ نظر
    - زین پس شکی نماند که صاحب نظر شوی
    - بنیاد هستی تو چو زیر و زبر شود
    - در دل مدار هیچ که زیر و زَبَر شوی
    - گر در سرت هوای وصال است حافظا
    - باید که خاک درگهِ اهلِ هنر شوی
  488:
    - سحرم هاتف میخانه به دولت خواهی
    - گفت بازآی که دیرینه این درگاهی
    - همچو جم جرعه ما کش که ز سِرّ دو جهان
    - پرتو جام جهان بین دهدت آگاهی
    - بر در میکده رندان قلندر باشند
    - که ستانند و دهند افسر شاهنشاهی
    - خشت زیر سر و بر تارک هفت اختر پای
    - دست قدرت نگر و منصب صاحب جاهی
    - سر ما و در میخانه که طرف بامش
    - به فلک بر شد و دیوار بدین کوتاهی
    - قطع این مرحله بی همرهی خضر مکن
    - ظلمات است بترس از خطر گمراهی
    - اگرت سلطنت فقر ببخشند ای دل
    - کم ترین ملک تو از ماه بود تا ماهی
    - تو دم فقر ندانی زدن از دست مده
    - مسند خواجگی و مجلس تورانشاهی
    - حافظ خام طمع شرمی ازین قصّه بدار
    - عملت چیست که مزدش دو جهان میخواهی؟
  489:
    -‌ ای در رُخِ تو پیدا انوار پادشاهی
    - در فِکرَتِ تو پنهان صد حکمتِ الهی
    - کلکِ تو بارک الله بر ملک و دین گشاده
    - صد چشمه آب حیوان از قطره‌ای سیاهی
    - بر اَهرمن نتابد انوار اسم اعظم
    - ملک آن تُست و خاتم فَرمای هر چه خواهی
    - در حکمت سلیمان هر کس که شک نماید
    - بر عقل و دانش او خندند مرغ و ماهی
    - باز از چه گاه گاهی بر سر نهد کلاهی
    - مرغان قاف دانند آیین پادشاهی
    - تیغی که آسمانش از فیض خود دهد آب
    - تنها جهان بگیرد بی منّت سپاهی
    - کلک تو خوش نویسد در شان یار و اغیار
    - تعویذ جان فزایی افسون عمر کاهی
    -‌ ای عنصر تو مخلوق از کبریای عزّت
    - وی دولت تو ایمن از صدمه تباهی
    - گر پرتوی زتیغت بر کان و معدن افتد
    - یاقوت سرخ رو را بخشند رنگ کاهی
    - عمریست پادشاها کز می تُهیست جامم
    - اینک ز بنده دعوی وز محتسب گواهی
    - دانم دلت ببخشد بر عجز شب نشینان
    - گر حال من پرسی از باد صبحگاهی
    - ساقی بیار آبی از چشمه خرابات
    - تا خرقهها بشوییم از عُجبِ خانقاهی
    - جایی که برق عصیان بر آدمِ صفی زد
    - ما را چگونه زیبد دعویِّ بیگناهی
    - حافظ چو پادشاهت گه گاه میبرد نام
    - رنجش ز بخت منما بازآ به عذرخواهی
  490:
    - در همه دیرِ مغان نیست چو من شیدایی
    - خرقه جائی گرو باده و دفتر جایی
    - دل که آیینه شاهی ست غباری داند
    - از خدا می طلبم صحبت روشن رایی
    - کرده ام توبه به دستِ صنم باده فروش
    - که دگر می نخورم بی رُخ بَزم آرایی
    - نرگس ار لاف زد از شیوه چشم تو مَرَنج
    - نروند اهل نظر از پی نابینایی
    - شرح این قصّه مگر شمع برآرد به زبان
    - ورنه پروانه ندارد به سخن پروایی
    - جویها بسته ام از دیده به دامان که مگر
    - در کنارم بنشانند سهی بالایی
    - کشتی باده بیاور که مرا بی رخ دوست
    - گشت هر گوشه چشم از غم دل دریایی
    - سخن غیر مگو با من معشوقه پرست
    - کز وی و جام می ام نیست به کس پروایی
    - این حدیثم چه خوش آمد که سحرگه می گفت
    - بر در میکده‌ای با دف و نی ترسایی
    - گر مسلمانی از این است که حافظ دارد
    - آه اگر از پِیِ امروز بُوَد فردایی
  491:
    - به چشم کردهام ابروی ماه سیمایی
    - خیال سرو قدی نقش بسته ام جایی
    - اُمید هست که منشورِ عشق بازی من
    - از آن کمانچه ابرو رسد به طغرایی
    - سرم ز دست بشد چشم از انتظار بسوخت
    - در آرزوی سر و چشم مجلس آرایی
    - مکدّر است دل، آتش به خرقه خواهم زد
    - بیا ببین که کرا میکند تماشایی
    - به روز واقعه تابوت ما ز سرو کُنید
    - که میرویم به داغ بلند بالایی
    - زمام دل به کسی داده ام منِ درویش
    - که نیستش به کس از تاج و تخت پروایی
    - در آن مقام که خوبان ز غمزه تیغ زنند
    - عجب مدار سری اوفتاده در پایی
    - مرا که از رخ او ماه در شبستان است
    - کجا بُوَد به فروغ ستاره پروایی
    - نعیم خلد چه باشد؟ رضای دوست طلب
    - که باشد ازو غیر او تمنّایی
    - دُرَر زِ شوق برآرند ماهیان به نثار
    - اگر سفینه حافظ رسد به دریایی
  492:
    - سلامی چو بوی خوش آشنایی
    - بدان مردم دیده را روشنایی
    - درودی چو نور دل پارسایان
    - بدان شمع خلوتگه پارسایی
    - نمیبینم از همدمان هیچ بر جای
    - دلم خون شد از غصّه، ساقی کجایی
    - ز کوی مغان رخ مگردان که آن جا
    - فروشند مفتاح مشکل گشایی
    - عروس جهان گر چه در حدّ حسن است
    - ز حد میبرد شیوه بی وفایی
    - دلِ خستهِ من گَرَش همّتی هست
    - نخواهد ز سنگین دلان مومیایی
    - مِی صوفی افکن کجا میفروشند
    - که در تابم از دست زهد ریایی
    - رفیقان چنان عهد صحبت شکستند
    - که گویی نبودست خود آشنایی
    - مرا گر تو بگذاری ای نفس طامع
    - بسی پادشایی کنم در گدایی
    - بیاموزمت کیمیای سعادت
    - ز هم صحبت بد جدایی جدایی
    - مکن حافظ از جور دوران شکایت
    - چه دانی تو ای بنده کار خدایی
  493:
    -‌ ای پادشه خوبان داد از غم تنهایی
    - دل بی تو به جان آمد وقت است که بازآیی
    - مشتاقی و مهجوری دور از تو چنانم کرد
    - کز دست بخواهد شد پایاب شکیبایی
    -‌ ای درد توام درمان در بستر ناکامی
    - وی یاد توام مونس در گوشه تنهایی
    - در دایره قسمت ما نقطه تسلیمیم
    - لطف آن چه تو اندیشی، حکم آن چه تو فرمایی
    - فکر خود و رای خود در عالم مستی نیست
    - کُفر است درین مذهب خودبینی و خودرایی
    - یا رب به که شاید گفت این نکته که در عالم
    - رخساره به کس ننمود آن شاهد هرجایی
    - دیشب گله زلفش با باد همی گفتم
    - گفتا، غلطی بگذر زین فکرت سودایی
    - صد باد صبا این جا با سِلسله میرقصند
    - این است حریف ای دل تا باد نپیمایی
    - ساقی چمن گل را بی روی تو رنگی نیست
    - شمشاد خرامان کن تا باغ بیارایی
    - دایم گل این بستان شاداب نمیماند
    - دریاب ضعیفان را در وقت توانایی
    - زین دایره مینا خونین جگرم، می ده
    - تا حل کنم این مُشکل در ساغر مینایی
    - حافظ شب هجران شد، بویِ خوش وصل آمد
    - شادیت مبارک باد، ای عاشق شیدایی
  494:
    -‌ ای دل گر از آن چاه زنخدان بدرآیی
    - هر جا که روی زود پشیمان بدرآیی
    - هش دار که گر وسوسه نفس کنی گوش
    - آدم صفت از روضه رضوان بدرآیی
    - شاید که به آنی فلکت دست نگیرد
    - گر تشنه لب از چشمه حیوان بدرآیی
    - جان میدهم از حسرت دیدار تو چون صبح
    - باشد که چو خورشید درخشان بدرآیی
    - چندان چو صبا بر تو گُمارم دَم همّت
    - کَز غنچه چو گل خُرَّم و خندان بدرآیی
    - در تیره شبِ هجر تو جانم به لب آمد
    - وقت است که، همچون مه تابان بدرآیی
    - بر خاک درت بسته ام از دیده دو صد جوی
    - تا بو که تو چون سرو خرامان بدرآیی
    - حافظ مکن اندیشه که آن یوسف مهرو
    - بازآید و از کلبه احزان بدرآیی
  495:
    - مِی خواه و گُل افشان کُن از دَهر چه میجویی
    - این گُفت سحرگه گُل بلبل تو چه میگویی
    - مَسنَد به گلستان بر تا شاهد و ساقی را
    - لب گیری و رخ بوسی می نوشی و گل بویی
    - شمشاد خرامان کن و آهنگ گلستان کن
    - تا سرو بیاموزد از قَدِّ تو دل جویی
    - تا غنچهِ خندانت دولت به که خواهد داد
    -‌ ای شاخ گل رعنا از بهر که میرویی
    - امروز که بازارت پُرجوش خریدار است
    - دریاب و بِنه گنجی از مایهِ نیکویی
    - چون شمع نکورویی در رهگُذر باد است
    - طرفِ هُنری بربند از شمع نکورویی
    - آن طُرّه که هر جعدش صد نافه چین ارزد
    - خوش بودی اگر بودی بوییش ز خوش خویی
    - هر مرغ به دستانی در گلشن شاه آمد
    - بلبل به نواخوانی حافظ به غزل گویی
