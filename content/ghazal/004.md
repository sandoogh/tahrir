---
utid: 1000-004
title: غزل شماره ۴
_index: 004
list: غزلیات
indexes: ا
mesra:
  - صبا به لطف بگو آن غزال رعنا را
  - که سر به کوه و بیابان تو داده‌ای ما را
  - شکر فروش که عمرش دراز باد، چرا
  - تفقدی نکند طوطی شکرخارا؟
  - غرور حسنت اجازت مگر نداد‌ ای گل
  - که پرسشی نکنی عندلیب شیدا را
  - به خلق و لطف توان کرد صید اهل نظر
  - به بند و دام نگیرند مرغ دانا را
  - ندانم از چه سبب رنگ آشنایی نیست
  - سُهی قدان سیه چشم ماه سیما را
  - چو با حبیب نشینی و باده پیمایی
  - به یاد دار محبّان باد پیما را
  - جز این قدر نتوان گفت در جمال تو عیب
  - که وضع مهر و وفا نیست روی زیبا را
  - در آسمان نه عجب گر به گفته‌ی حافظ
  - سماع زهره به رقص آورد مسیحا را
---
