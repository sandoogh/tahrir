---
utid: 1000-008
title: غزل شماره ۸
_index: 008
list: غزلیات
indexes: ا
mesra:
  - ساقیا برخیز و در ده جام را
  - خاک بر سر کن غم ایام را
  - ساغر می بر کفم نه تا ز بر
  - برکشم این دلق ارزق فام را
  - گر چه بد نامیست نزد عاقلان
  - ما نمی خواهیم ننگ و نام را
  - باده درده چند ازین باد غرور
  - خاک بر سر نفس نا فرجام را
  - دود آه سینه‌ی نالان من
  - سوخت این افسردگان خام را
  - محرم راز دل شیدای خود
  - کس نمی بینم ز خاص و عام را
  - با دلارامی مرا خاطر خوش است
  - کز دلم یکباره برد آرام را
  - ننگرد دیگر به سرو اندر چمن
  - هر که دید آن سرو سیم اندام را
  - صبر کن حافظ به سختی روز و شب
  - عاقبت روزی بیابی کام را
---
