---
utid: 1000-009
title: غزل شماره ۹
_index: 009
list: غزلیات
indexes: ا
mesra:
  - رونق عهد شبابست دگر بستان را
  - می رسد مژده‌ی گل بلبل خوش الحان را
  - ‌ ای صبا گر به جوانان چمن باز رسی
  - خدمت ما برسان سرو و گل و ریحان را
  - گر چنین جلوه کند مُغبچه باده فروش
  - خاکروبِ در میخانه کنم مژگان را
  - ‌ ای که بر مه کشی از عنبر سارا چوگان
  - مضطرب حال مگردان من سرگردان را
  - ترسم این قوم که بر دردکشان می‌خندند
  - در سر کار خرابات کنند ایمان را
  - یار مردان خدا باش که در کشتی نوح
  - هست خاکی که به آبی نخرد طوفان را
  - برو از خانه گردون بدر و نان مطلب
  - کان سیه کاسه در آخر بکُشد مهمان را
  - هر که را خوابگه آخر به دو مشتی خاک است
  - گو چه حاجت که به افلاک کشی ایوان را
  - ماه کنعانی من مسند مصر آنِ تو شد
  - وقت آن است که بدرود کنی زندان را
  - حافظا می خور و رندی کن و خوش باش ولی
  - دام تزویر مکن چون دگران قرآن را
---
