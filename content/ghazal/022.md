---
utid: 1000-022
title: غزل شماره ۲۲
_index: 022
mesra:
  - چو بشنوی سخن اهل دل، مگو که خطاست
  - سخن شناس نیی جان من خطا اینجاست
  - سرم به دنیی و عقبی فرو نمی آید
  - تبارک الله از این فتنه‌ها که در سر ماست
  - در اندرون من خسته دل ندانم کیست
  - که من خموشم و او در فغان و در غوغاست
  - دلم از پرده برون شد کجایی‌ ای مطرب
  - بنال هان که ازین پرده کار ما به نواست
  - مرا به کار جهان هرگز التفات نبود
  - رخ تو در نظر من چنین خوشش آراست
  - نخفته ام ز خیالی که می پزد دل من
  - خمار صد شبه دارم شراب خانه کجاست
  - چنین که صومعه آلوده شد ز خون دلم
  - گرم به باده بشویید حق به دست شماست
  - از آن به دیر مغانم عزیز می دارند
  - که آتشی که نمیرد همیشه در، دل ماست
  - چه ساز بود که در پرده می زد آن مطرب
  - که رفت عمر و هنوزم دماغ پر ز هواست
  - ندای عشق تو دوشم در اندرون دادند
  - فضای سینه‌ی حافظ هنوز پر ز صداست
---
غزل شماره ۲۲
