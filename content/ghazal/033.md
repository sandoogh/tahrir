---
utid: 1000-033
title: غزل شماره ۳۳
_index: 033
mesra:
  - خلوت گزیده را به تماشا چه حاجتست
  - چون کوی دوست هست به صحرا چه حاجتست
  - جانا به حاجتی که ترا هست با خدای
  - آخر دمی بپرس که ما را چه حاجتست
  - ‌ ای پادشاه حسن، خدا را! بسوختیم
  - آخر سوال کن که گدا را چه حاجتست
  - ارباب حاجتیم و زبان سؤال نیست
  - در حضرت کریم، تمنّا چه حاجتست
  - محتاج قصه نیست گرت قصد خون ماست
  - چون رخت از آن تست به یغما چه حاجتست
  - جام جهان نماست ضمیر منیر دوست
  - اظهار احتیاج، خود آن جا چه حاجتست
  - آن شد که بار منّت ملّاح بر دمی
  - گوهر چو دست داد به دریا چه حاجتست
  - ‌ ای مدّعی برو که مرا با تو کار نیست
  - احباب حاضرند به اعدا چه حاجتست
  - ‌ ای عاشق گدا چو لب روح بخش یار
  - می داندت وظیفه، تقاضا چه حاجتست
  - حافظ تو ختم کن که هنر خود عیان شود
  - با مدّعی نزاع و محاکا چه حاجتست
---
غزل شماره ۳۳
