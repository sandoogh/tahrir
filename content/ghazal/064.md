---
utid: 1000-064
title: غزل شماره ۶۴
_index: 064
list: غزلیات
indexes: ت
mesra:
  - اگر چه عرض ادب پیش یار بی‌ادبی ست
  - زبان خموش ولیکن دهان پر از عربی ست
  - پری نهفته رخ و دیو در کرشمه حسن
  - بسوخت عقل ز حیرت که این چه بوالعجبی ست
  - در این چمن گل بی خار کس نچید آری
  - چراغ مصطفوی با شرار بولهبی ست
  - سبب مپرس که چرخ از چه سفله پرور شد
  - که کام بخشی او را بهانه بی سببی ست
  - به نیم جو نخرم طاق خانقاه و رباط
  - مرا که مصطبه ایوان و پای خم طنبی ست
  - جمال دختر رز نور چشم ماست مگر
  - که در نقاب زُجاجی و پرده عنبی ست
  - دوای درد خود اکنون از آن مفرّح جوی
  - که در صراحی چینی و شیشه‌ی حلبی ست
  - هزار عقل و ادب داشتم من ای خواجه
  - کنون که مست خرابم صلاح بی‌ادبی ست
  - بیار می که چو حافظ مدامم استظهار
  - به گریه‌ی سحری و نیاز نیم شبی ست
---
