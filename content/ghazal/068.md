---
utid: 1000-068
title: غزل شماره ۶۸
_index: 068
list: غزلیات
indexes: ت
mesra:
  - ماهم این هفته شُد از شهر و به چشمم سالیست
  - حال هجران تو چه دانی که چه مشکل حالیست
  - مردم دیده ز لطف رخ او در رخ او
  - عکس خود دید گمان برد که مشکین خالیست
  - می‌چکد شیر هنوز از لب همچون شکرش
  - گر چه در شیوه گری هر مژه‌اش قتّالیست
  - ‌ ای که انگشت نمایی به کرم در همه شهر
  - وه که در کار غریبان عجبت اهمالیست
  - بعد از اینم نبوَد شائبه در جوهر فرد
  - که دهان تو درین نکته خوش استدلالیست
  - مژده دادند که بر ما گذری خواهی کرد
  - نیّت خیر مگردان که مبارک فالیست
  - کوهِ اندوهِ فراقت به چه حیلت بِکَشد
  - حافظ خسته که از ناله تنش چون نالیست
---
