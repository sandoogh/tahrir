---
utid: 1000-108
title: غزل شماره ۱۰۸
_index: 108
list: غزلیات
indexes: د
mesra:
  - خسروا گوی فلک در خم چوگان تو باد
  - ساحت کون و مکان عرصه‌ی میدان تو باد
  - زلف خاتون ظفر شیفته پرچم توست
  - دیده‌ی فتح اَبَد عاشق جولان تو باد
  - ‌ ای که انشاء عطارد صفت شوکت توست
  - عقل کلّ چاکر طغراکش دیوان تو باد
  - طیره جلوه طوبی قد چون سرو تو شد
  - غیرت خلدبرین ساحت بستان تو باد
  - نه به تنها حیوانات و نباتات و جماد
  - هر چه در عالم امر است به فرمان تو باد
  - حافظ خسته به اخلاص ثناخوان تو شد
  - لطف عام تو شفابخش ثنا خوان تو باد
---
