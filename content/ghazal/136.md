---
utid: 1000-136
title: غزل شماره ۱۳۶
_index: 136
list: غزلیات
indexes: د
mesra:
  - دست در حلقه‌ی آن زلف دوتا نتوان کرد
  - تکیه بر عهد تو و باد صبا نتوان کرد
  - آن چه سعی است من اندر طلبت بنمایم
  - این قدر هست که تغییر قضا نتوان کرد
  - دامن دوست به صد خون دل افتاد به دست
  - به فسوسی که کُند خصم رها نتوان کرد
  - عارضش را به مَثل ماه فلک نتوان گفت
  - نسبتِ دوست به هر بی سر و پا نتوان کرد
  - سروبالای من آنگه که درآید به سماع
  - چه محل جامه جان را؟ که قبا نتوان کرد
  - نظر پاک تواند رُخ جانان دیدن
  - که در آیینه نظر جز به صفا نتوان کرد
  - مشکل عشق نه در حوصله دانش ماست
  - حلِّ این نکته بدین فکر خطا نتوان کرد
  - غیرتم کّشت که محبوب جهانی لیکن
  - روز و شب عربده با خلق خدا نتوان کرد
  - چه بگویم که تو را نازکی طبع لطیف
  - تا به حدّی ست که آهسته دعا نتوان کرد
  - به جز اَبروی تو محرابِ دل حافظ نیست
  - طاعت غیر تو در مذهب ما نتوان کرد
---
