---
utid: 1000-139
title: غزل شماره ۱۳۹
_index: 139
list: غزلیات
indexes: د
mesra:
  - رو بر رهش نهادم و بر من گُذر نکرد
  - صد لُطف چشم داشتم و یک نظر نکرد
  - سیل سرشکِ ما ز دلش کین به درنبرد
  - در سنگِ خاره قطره باران اثر نکرد
  - یا رب تو آن جوان دلاور نگاه دار
  - کز تیر آهِ گوشه نشینان حذر نکرد
  - ماهی و مرغ دُوش نخُفت از فغان من
  - وان شوخ دیده بین که سر از خواب برنکرد
  - میخواستم که میرَمَش اندر قدم چو شمع
  - او خود گذر به ما چو نسیم سحر نکرد
  - جانا کدام سنگدل بی کفایت است
  - کو پیش زخمِ تیغ تو جان را سپر نکرد
  - کلکِ زبان کشیده حافظ در انجمن
  - با کس نگفت راز تو تا ترکِ سر نکرد
---
