---
utid: 1000-152
title: غزل شماره ۱۵۲
_index: 152
list: غزلیات
indexes: د
mesra:
  - در ازل پرتو حسنت ز تجلّی دم زد
  - عشق پیدا شد و آتش به همه عالم زد
  - جلوه یی کرد رُخت دید ملک عشق نداشت
  - عین آتش شد ازین غیرت و بر آدم زد
  - عقل میخواست کز آن شعله چراغ افروزد
  - برق غیرت بدرخشید و جهان برهم زد
  - مدّعی خواست که آید به تماشاگه راز
  - دست غیب آمد و بر سینهِ نامحرم زد
  - دیگران قرعه قسمت همه بر عیش زدند
  - دل غمدیده ما بود که هم بر غم زد
  - جان علوی هوس چاه زنخدان تو داشت
  - دست در حلقه آن زلف خم اندر خم زد
  - حافظ آن روز طرب نامه عشق تو نوشت
  - که قلم بر سر اسباب دل خُرّم زد
---
