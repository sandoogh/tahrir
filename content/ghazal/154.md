---
utid: 1000-154
title: غزل شماره ۱۵۴
_index: 154
list: غزلیات
indexes: د
mesra:
  - راهی بزن که آهی بر سازِ آن توان زد
  - شعری بخوان که با آن رطلِ گران توان زد
  - بر آستان جانان گر سر توان نهادن
  - گُلبانگ سربلندی بر آسمان توان زد
  - قدّ خمیده ما سهلت نماید امّا
  - بر چشم دشمنان تیر از این کمان توان زد
  - در خانقه نگنجد اسرار عشقبازی
  - جام مِی مُغانه هم با مغان توان زد
  - درویش را نباشد برگِ سرای سلطان
  - ماییم و کهنه دلقی کآتش در آن توان زد
  - اهل نظر دو عالم در یک نظر ببازند
  - عشق است و داو اوّل بر نقد جان توان زد
  - گر دولت وصالش خواهد دری گشودن
  - سرها بدین تخیُّل بر آستان توان زد
  - عشق و شباب و رندی مجموعه مراد است
  - چون جمع شد معانی گوی بیان توان زد
  - شد رهزن سلامت زلف تو وین عجب نیست
  - گر راهزن تو باشی صد کاروان توان زد
  - حافظ به حقّ قرآن کز شید و زرق بازآی
  - باشد که گوی عیشی در این میان توان زد
---
