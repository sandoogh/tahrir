---
utid: 1000-157
title: غزل شماره ۱۵۷
_index: 157
mesra:
  - هر که را با خط سبزت سر سودا باشد
  - پای ازین دایره بیرون ننهد تا باشد
  - من چو از خاکِ لحد لاله صفت برخیزم
  - داغ سودای توام سرّ سویدا باشد
  - تو خود ای گوهر یکدانه کجایی آخر
  - کز غمت دیده مردُم همه دریا باشد
  - از بُن هر مژه ام آب روانست بیا
  - اگرت میل لب جوی و تماشا باشد
  - چون گل و می، دمی از پرده برون آی و درآی
  - که دگرباره ملاقات نه پیدا باشد
  - ظلّ ممدود خم زلف توام بر سر باد
  - کاندرین سایه قرار دل شیدا باشد
  - چشمت از ناز، به حافظ نکند میل، آری
  - سرگرانی صفت نرگس رعنا باشد
---
غزل شماره ۱۵۷
