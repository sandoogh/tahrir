---
utid: 1000-161
title: غزل شماره ۱۶۱
_index: 161
mesra:
  - کی شعر ِتر انگیزد خاطر که حزین باشد
  - یک نکته ازین معنی گفتیم و همین باشد
  - از لعل تو گر یابم انگشتری زنهار
  - صد ملک سلیمانم در زیر نگین باشد
  - غمناک نباید بود از طعن حسود ای دل
  - شاید که چو وابینی خیر تو درین باشد
  - هر کو نکند فهمی زین کِلکِ خیال انگیز
  - نقشش به حرام ار خود صورت گر چین باشد
  - جام می و خون دل هر یک به کسی دادند
  - در دایره قسمت اوضاع چنین باشد
  - در کار گلاب و گل حُکم ازلی این بود
  - کاین شاهد بازاری وان پرده نشین باشد
  - آن نیست که حافظ را رندی بشُد از خاطر
  - کان سابقه پیشین تا روز پسین باشد
---
غزل شماره ۱۶۱
