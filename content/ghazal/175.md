---
utid: 1000-175
title: غزل شماره ۱۷۵
_index: 175
mesra:
  - صبا به تهنیت پیر می فروش آمد
  - که موسم طرب و عیش و ناز و نوش آمد
  - هوا مسیح نفس گشت و باد نافه گشای
  - درخت سبز شد و مرغ در خروش آمد
  - تنور لاله چنان برفروخت باد بهار
  - که غنچه غرق عرق گشت و گل به جوش آمد
  - به گوش هوش نیُوش از من و به عشرت کوش
  - که این سخن سحر از هاتفم به گوش آمد
  - ز فکر تفرقه بازآی تا شوی مجموع
  - به حکم آن که چو شد اهرمن سروش آمد
  - ز مرغ صبح ندانم که سوسن آزاد
  - چه گوش کرد که با ده زبان خموش آمد
  - چه جای صحبت نامحرم است مجلس انس
  - سر پیاله بپوشان که خرقه پوش آمد
  - ز خانقاه به میخانه میرود حافظ
  - مگر ز مستی زهد ریا به هوش آمد
---
غزل شماره ۱۷۵
