---
utid: 1000-177
title: غزل شماره ۱۷۷
_index: 177
list: غزلیات
indexes: د
mesra:
  - نه هر که چهره برافروخت دلبری داند
  - نه هر که آینه سازد سکندری داند
  - نه هر که طرف کُلَه کج نهاد و تند نشست
  - کلاه داری و آیینِ سروری داند
  - تو بندگی چو گدایان به شرط مزد مکن
  - که دوست خود روش بنده پروری داند
  - غلام همّت آن رند عافیت سوزم
  - که در گدا صفتی کیمیاگری داند
  - وفای عهد نکو باشد ار بیاموزی
  - وگرنه هر که تو بینی ستمگری داند
  - بباختم دل دیوانه و ندانستم
  - که آدمی بچه یی شیوه پری داند
  - هزار نکته باریک تر ز مو اینجاست
  - نه هر که سر بتراشد قلندری داند
  - مدارِ نُقطه بینش ز خالِ تُست مرا
  - که قدر گوهر یکدانه جوهری داند
  - به قدّ و چهره هر آنکس که شاه خوبان شد
  - جهان بگیرد اگر دادگستری داند
  - ز شعر دلکش حافظ کسی بُوَد آگاه
  - که لطفِ نکته و سِرّ سخنوری داند
---
