---
utid: 1000-186
title: غزل شماره ۱۸۶
_index: 186
list: غزلیات
indexes: د
mesra:
  - گر مِی فروش حاجت رندان روا کند
  - ایزد گنه ببخشد و دفع بلا کُند
  - ساقی به جام عدل بده باده تا گدا
  - غیرت نیاورد که جهان پُربلا کند
  - حقّا کزین غمان برسد مُژده امان
  - گر سالکی به عهد امانت وفا کند
  - گر رنج پیشت آید و گر راحت ای حکیم
  - نسبت مکُن به غیر که اینها خدا کند
  - مطرب بساز عود که کس بی اجل نمرد
  - وانکو، نه این ترانه سراید خطا کند
  - در کارخانه یی که ره عقل و فضل نیست
  - فهم ضعیف، رای فضولی چرا کُند
  - ما را که درد عشق و بلای خمار کشت
  - یا وصل دوست یا می صافی دوا کند
  - جان رفت در سر می و حافظ به عشق سوخت
  - عیسی دمی کُجاست که احیای ما کند
---
