---
utid: 1000-188
title: غزل شماره ۱۸۸
_index: 188
mesra:
  - مرا به رندی و عشق آن فضول عیب کُند
  - که اعتراض بر اسرار عِلم غیب کند
  - کمالِ صدق محبّت ببین نه نقص گناه
  - که هر که بی هنر افتد نظر به عیب کند
  - ز عطر حور بهشت آن زمان برآید بوی
  - که خاک میکده ما عبیر جیب کند
  - چنان زند ره اسلام غمزه ساقی
  - که اجتناب ز صهبا مگر صهیب کند
  - کلید گنج سعادت قبول اهل دل است
  - مباد آنکه درین نکته شکّ و ریب کند
  - شبان وادی ایمن گهی رسد به مراد
  - که چند سال به جان خدمت شعیب کند
  - ز دیده خون بچکاند فسانه حافظ
  - چو یاد وقت زمان شباب و شیب کند
---
غزل شماره ۱۸۸
