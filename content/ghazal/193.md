---
utid: 1000-193
title: غزل شماره ۱۹۳
_index: 193
list: غزلیات
indexes: د
mesra:
  - در نظربازی ما بی خبران حیرانند
  - من چنینم که نمودم دگر ایشان دانند
  - عاقلان نقطه پرگار وجودند ولی
  - عشق داند که درین دایره سرگردانند
  - جلوه گاه رخ او دیده من تنها نیست
  - ماه و خورشید هم این آینه میگردانند
  - عهد ما با لب شیرین دهنان بست خدا
  - ما همه بنده و این قوم خداوندانند
  - مفلسانیم و هوای می و مطرب داریم
  - آه اگر خِرقه‌ی پشمین به گرو نستانند
  - وصل رُخساره خورشید ز خُفّاش مپرس
  - که درین آینه صاحب نظران حیرانند
  - لاف عشق و گله از یار؟ زهی لاف دروغ!
  - عشقبازان چنین، مستحق هجرانند
  - مگرم چشم سیاه تو بیاموزد کار
  - ورنه مستوری و مستی همه کس نتوانند
  - گر به نزهتگه ارواح برد بوی تو باد
  - عقل و جان گوهر هستی به نثار افشانند
  - زاهد از رندی حافظ نکند فهم مُراد
  - «دیو بگریزد از آن قوم که قرآن خوانند»
---
