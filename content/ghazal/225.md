---
utid: 1000-225
title: غزل شماره ۲۲۵
_index: 225
mesra:
  - ساقی حدیث سرو و گل و لاله میرود
  - وین بحث با ثلاثه، غسّاله میرود
  - می ده که نوعروس چمن حدّ حسن یافت
  - کار این زمان ز صنعت دلّاله میرود
  - شکّرشکن شوند همه طوطیان هند
  - زین قند پارسی که به بنگاله میرود
  - طیّ مکان ببین و زمان در سلوک شعر
  - کاین طفل، یکشبه، ره یکساله میرود
  - آن چشم جادوانه‌ی عابد فریب بین
  - کش کاروان سِحر ز دنباله میرود
  - خوی کرده می خرامد و بر عارض سمن
  - از شرم روی او عرق از ژاله می رود
  - از ره مرو به عشوه‌ی دنیا که این عجوز
  - مکّاره می نشیند و مُحتاله میرود
  - باد بهار میوزد از گلستان شاه
  - وز ژاله باده در قدح لاله میرود
  - حافظ ز شوق مجلس سلطان غیاث دین
  - خاموش مشو که کار تو از ناله میرود
---
غزل شماره ۲۲۵
