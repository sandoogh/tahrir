---
utid: 1000-239
title: غزل شماره ۲۳۹
_index: 239
list: غزلیات
indexes: د
mesra:
  - رسید مژده که آمد بهار و سبزه دمید
  - وظیفه گر برسد مصرفش گل است و نبید
  - صفیر مرغ برآمد بط شراب کجاست
  - فغان فتاد به بلبل، نقاب گل که کشید
  - ز میوه های بهشتی چه ذوق دریابد
  - هر آن که سیب زنخدان شاهدی نگزید
  - مکن ز غصّه شکایت که در طریق طلب
  - به راحتی نرسید آنکه زحمتی نکشید
  - ز روی ساقی مهوش گلی بچین امروز
  - که گرد عارض بستان خط بنفشه دمید
  - چنان کرشمه ساقی دلم ز دست ببرد
  - که با کسی دگرم نیست برگ گفت و شنید
  - من این مُرقّع رنگین چو گل بخواهم سوخت
  - که پیر باده فروشش به جرعه یی نخرید
  - عجایب ره عشق ای رفیق بسیار است
  - ز پیش آهوی این دشت شیر نر برمید
  - به کوی عشق منه بی دلیل راه قدم
  - که گم شد آن که درین ره به رهبری نرسید
  - خدای را مددی ای دلیل راه حرم
  - که نیست بادیه عشق را کرانه پدید
  - شراب نوش کن و جام زر به حافظ ده
  - که پادشه به کرم جرم صوفیان بخشید
---
