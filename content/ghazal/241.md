---
utid: 1000-241
title: غزل شماره ۲۴۱
_index: 241
mesra:
  - معاشران ز حریف شبانه یاد آرید
  - حقوق بندگی مخلصانه یاد آرید
  - به وقت سرخوشی از آه و ناله‌ی عشّاق
  - به صوت نغمه و چنگ و چغانه یاد آرید
  - چو لطف باده کند جلوه در رخ ساقی
  - ز عاشقان به سرود و ترانه یاد آرید
  - چو در میان مُراد آورید دست امید
  - ز عهد صحبت ما در میانه یاد آرید
  - سمند دولت اگر چند سرکش است ولی
  - ز همرهان به سر تازیانه یاد آرید
  - نمی خورید زمانی غم وفاداران
  - ز بی وفایی دور زمانه یاد آرید
  - به وجه مرحمت ای ساکنان صدر جلال
  - ز روی حافظ و این آستانه یاد آرید
---
غزل شماره ۲۴۱
