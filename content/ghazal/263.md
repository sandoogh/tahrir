---
utid: 1000-263
title: غزل شماره ۲۶۳
_index: 263
mesra:
  - بیا و کشتی ما در شط شراب انداز
  - خروش و ولوله در جان شیخ و شاب انداز
  - مرا به کشتی باده درافکن ای ساقی
  - که گفته اند نکویی کن و در آب انداز
  - ز کوی میکده برگشته ام ز راه خطا
  - مرا دگر ز کَرَم با ره صواب انداز
  - بیار زان می گلرنگ مشکبو جامی
  - شرار رشک و حسد در دل گلاب انداز
  - اگر چه مست و خرابم تو نیز لطفی کن
  - نظر برین دل سرگشته خراب انداز
  - به نیم شب اگرت آفتاب می باید
  - ز روی دختر گلچهر رز نقاب انداز
  - مَهِل که روز وفاتم به خاک بسپارند
  - مرا به میکده بر در خُم شراب انداز
  - ز جور چرخ چو حافظ به جان رسید لبت
  - به سوی دیو محن ناوک شهاب انداز
---
غزل شماره ۲۶۳
