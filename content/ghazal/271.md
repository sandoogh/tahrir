---
utid: 1000-271
title: غزل شماره ۲۷۱
_index: 271
list: غزلیات
indexes: س
mesra:
  - دارم از زلف سیاهش گله چندان که مُپرس
  - که چنان زو شده ام بی سر و سامان که مُپرس
  - کس به امید وفا ترک دل و دین مکناد
  - که چنانم من ازین کرده پشیمان که مُپرس
  - به یکی جرعه که آزار کسش در پی نیست
  - زحمتی می کشم از مردم نادان که مُپرس
  - زاهد از ما به سلامت بگذر کاین می لعل
  - دل و دین میبرد از دست بدانسان که مُپرس
  - گفتگوهاست درین راه که جان بگدازد
  - هر کسی عربده یی این که مبین آن که مُپرس
  - گوشه گیری و سلامت هوسم بود ولی
  - شیوه یی میکند آن نرگس فتّان که مُپرس
  - گفتم از گوی فلک صورت حالی پرسم
  - گفت آن میکشم اندر خَمِ چوگان که مُپرس
  - گفتمش زلف به خون که شکستی؟ گفتا
  - حافظ این قصّه درازست به قرآن که مُپرس
---
