---
utid: 1000-276
title: غزل شماره ۲۷۶
_index: 276
list: غزلیات
indexes: ش
mesra:
  - باغبان گر پنج روزی صحبت گل بایدش
  - بر جفای خار هجران صبر بلبل بایدش
  - ‌ ای دل اندر بند زلفش از پریشانی منال
  - مرغ زیرک چون به دام افتد تحمّل بایدش
  - رند عالم سوز را با مصلحت بینی چه کار؟
  - کار ملک است آن که تدبیر و تأمّل بایدش
  - تکیه بر تقوی و دانش در طریقت کافریست
  - راهرو گر صد هنر دارد توکّل بایدش
  - با چنین زلف و رخش بادا نظربازی حرام
  - هر که روی یاسمین و جعد سنبل بایدش
  - نازها زآن نرگس مستانه اش باید کشید
  - این دل شوریده تا آن جعد و کاکل بایدش
  - ساقیا در گردش ساغر تعلّل تا به چند
  - دور چون با عاشقان افتد تسلسل بایدش
  - کیست حافظ تا ننوشد باده بی آواز رود
  - عاشق مسکین چرا چندین تجمّل بایدش
---
