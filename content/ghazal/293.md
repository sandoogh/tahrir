---
utid: 1000-293
title: غزل شماره ۲۹۳
_index: 293
mesra:
  - بامدادان که ز خلوتگه کاخ ابداع
  - شمع خاور فکند بر همه اطراف شعاع
  - برکشد آینه از جیب افق چرخ و در آن
  - بنماید رخ گیتی به هزاران انواع
  - در زوایای طربخانه جمشید فلک
  - ارغنون ساز کند زهره به آهنگ سماع
  - چنگ در غلغله آید که کجا شد منکر
  - جام در قهقهه آید که کجا شد منّاع
  - وضع دوران بنگر ساغر عشرت برگیر
  - که به هر حالتی اینست بهین اوضاع
  - طرّه شاهد دنیا همه بندست و فریب
  - عارفان بر سر این رشته نجویند نزاع
  - عمر خسرو طلب ار نفع جهان می طلبی
  - که وجودیست عطابخش کریم نفّاع
  - مظهر لطف ازل روشنی چشم اَمَل
  - جامع علم و عمل جان جهان شاه شجاع
  - حافظ ار باده خوری با صنمی گلرخ خور
  - که از این به نبود در دو جهان هیچ متاع
---
غزل شماره ۲۹۳
