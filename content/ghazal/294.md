---
utid: 1000-294
title: غزل شماره ۲۹۴
_index: 294
list: غزلیات
indexes: ع
mesra:
  - در وفای عشق تو مشهور خوبانم چو شمع
  - شب نشین کوی سربازان و رندانم چو شمع
  - روز و شب خوابم نمی آید به چشم غم پرست
  - بس که سیل آتشین از دیده میرانم چو شمع
  - رشته صبرم به مقراض غمت ببریده اند
  - همچنان در آتش مهر تو خندانم چو شمع
  - گر کُمیت اشک گلگونم نبودی گرم رو
  - کی شُدی روشن به گیتی راز پنهانم چو شمع
  - بی جمال عالم آرای تو روزم چون شبست
  - با کمال عشق تو در عین نقصانم چو شمع
  - همچو شمعم یک نفس باقی ست تا دیدار صبح
  - چهره بنما دلبرا، تا جان برافشانم چو شمع
  - آتش مهر تو را حافظ به جان در دل گرفت
  - آتش دل کی به آب دیده بنشانم چو شمع
---
