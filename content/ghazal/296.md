---
utid: 1000-296
title: غزل شماره ۲۹۶
_index: 296
list: غزلیات
indexes: ف
mesra:
  - طالع اگر مدد دهد دامنش آورم به کف
  - گر بکشم زهی طرب ور بکشد زهی شرف
  - طرف کرم ز کس نبست این دل پرامید من
  - گر چه سخن همی برد قصّه من به هر طرف
  - از خم ابروی توام هیچ گشایشی نشد
  - وه که درین خیال کج عمر عزیز شد تلف
  - ابروی دوست کی شود دست کش خیال من
  - کس نزده ست ازین کمان تیر مراد بر هدف
  - چند به ناز پرورم مهر بتان سنگدل
  - یاد پدر نمی کنند این پسران ناخلف
  - من به خیال زاهدی گوشه نشین و طرفه آنک
  - مغبچه یی ز هر طرف میزندم به چنگ و دف
  - بی خبرند زاهدان نقش بخوان و لا تقل
  - مست ریاست محتسب باده بده و لا تَخَف
  - صوفی شهر بین که چون لقمه شبهه میخورد
  - پاردُمَش دراز باد آن حیوان خوش علف
  - حافظ اگر قدم زنی در ره خاندان به صدق
  - بدرقه رهت شود همّت شحنه نجف
---
