---
utid: 1000-298
title: غزل شماره ۲۹۸
_index: 298
list: غزلیات
indexes: ق
mesra:
  - مقام امن و می بی غش و رفیق شفیق
  - گرت مدام میسّر شود زهی توفیق
  - جهان و کار جهان جمله هیچ در هیچ است
  - هزار بار من این نکته کرده ام تحقیق
  - دریغ و درد که تا این زمان ندانستم
  - که کیمیای سعادت رفیق بود رفیق
  - کجاست اهل دلی تا کند دلالت خیر
  - که ما به دوست نبردیم ره به هیچ طریق
  - بیا که توبه ز لعل نگار و خنده جام
  - تصوّریست که عقلش نمی کند تصدیق
  - اگر چه موی میانت به چون منی نرسد
  - خوش است خاطرم از فکر این خیال دقیق
  - حلاوتی که تو را در چه زنخدانست
  - به کُنهِ آن نرسد صد هزار فکر عمیق
  - اگر به رنگ عقیق است اشک من چه عجب
  - که مهر خاتم لعل تو هست همچو عقیق
  - به خنده گفت که حافظ غلام طبع توام
  - ببین که تا به چه حدَّم همی کند تحمیق
---
