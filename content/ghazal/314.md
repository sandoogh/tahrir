---
utid: 1000-314
title: غزل شماره ۳۱۴
_index: 314
list: غزلیات
indexes: م
mesra:
  - دوش بیماری چشم تو ببرد از دستم
  - لیکن از لطف لبت صورت جان می بستم
  - عشق من با لب شیرین تو امروزی نیست
  - دیرگاه است کزین جام هلالی مستم
  - از ثبات خودم این نکته خوش آمد که به جور
  - در سر کوی تو از پای طلب ننشستم
  - عافیت چشم مدار از من میخانه نشین
  - که دم از خدمت رندان زده ام تا هستم
  - در ره عشق از آن سوی فنا صد خطر است
  - تا نگویی که چو عمرم به سر آمد رستم
  - بعد از اینم چه غم از تیر کج انداز حَسود
  - چون به محبوب کمان ابروی خود پیوستم
  - بوسه بر درج عقیق تو حلال است مرا
  - که به افسوس و جفا مهر وفا نشکستم
  - رُتبتِ دانش حافظ به فلک بَرشده بود
  - کرد غمخواری شمشاد بلندت پستم
  - صنمی لشکریم غارت دل کرد و برفت
  - آه اگر عاطفت شاه نگیرد دستم
---
