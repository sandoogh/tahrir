---
utid: 1000-317
title: غزل شماره ۳۱۷
_index: 317
list: غزلیات
indexes: م
mesra:
  - فاش میگویم و از گفته خود دلشادم
  - بنده عشقم و از هر دو جهان آزادم
  - طایر گلشن قدسم چه دهم شرح فراق
  - که درین دامگه حادثه چون افتادم
  - من مَلک بودم و فردوس برین جایم بود
  - آدم آورد درین دیر خراب آبادم
  - سایه طوبی و دلجویی حور و لب حوض
  - به هوای سر کوی تو برفت از یادم
  - نیست بر لوح دلم جز الف قامت دوست
  - چه کنم حرف دگر یاد نداد استادم
  - کوکب بخت مرا هیچ منجّم نشناخت
  - یا رب از مادر گیتی به چه طالع زادم
  - تا شدم حلقه به گوش در میخانه عشق
  - هر دم آید غمی از نو، به مبارک بادم
  - می خورد خون دلم مردمک چشم و سزاست
  - که چرا دل به جگرگوشه مردم دادم
  - پاک کن چهره حافظ به سر زلف ز اشک
  - ور نه این سیل دمادم ببرد بنیادم
---
