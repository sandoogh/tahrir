---
utid: 1000-331
title: غزل شماره ۳۳۱
_index: 331
list: غزلیات
indexes: م
mesra:
  - به تیغم گر کشد دستش نگیرم
  - وگر تیرم زند منّت پذیرم
  - کمان ابروی ما را گو بزن تیر
  - که پیش دست و بازویش بمیرم
  - غم گیتی گر از پایم درآرد
  - بجز ساغر که باشد دستگیرم
  - برآی ای آفتابِ صبحِ امید
  - که در دست شب هجران اسیرم
  - به فریادم رس ای پیر خرابات
  - به یک جرعه جوانم کن که پیرم
  - به گیسوی تو خوردم دوش سوگند
  - که من از پای تو سر بر نگیرم
  - بسوز این خرقه تقوی تو حافظ
  - که گر آتش شوم در وی نگیرم
---
