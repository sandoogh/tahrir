---
utid: 1000-332
title: غزل شماره ۳۳۲
_index: 332
mesra:
  - مزن بر دل ز نوک غمزه تیرم
  - که پیش چشم بیمارت بمیرم
  - نصاب حسن در حد کمال است
  - زکاتم ده که مسکین و فقیرم
  - چو طفلان تا کی ای زاهد فریبی
  - به سیب بوستان و شهد و شیرم
  - چنان پر شد فضای سینه از دوست
  - که فکر خویش گم شد از ضمیرم
  - قدح پر کن که من در دولت عشق
  - جوان بخت جهانم گر چه پیرم
  - قراری کردهام با می فروشان
  - که روز غم بجز ساغر نگیرم
  - مبادا جز حساب مطرب و می
  - اگر حرفی کشد کلک دبیرم
  - درین غوغا که کس کس را نپرسد
  - من از پیر مغان منت پذیرم
  - خوشا آن دم که استغنای مستی
  - فراغت باشد از شاه و وزیرم
  - من آن مرغم که هر شام و سحرگاه
  - ز بام عرش می آید صفیرم
  - چو حافظ گنج او در سینه دارم
  - اگر چه مدعی بیند حقیرم
---
غزل شماره ۳۳۲
