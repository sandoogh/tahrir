---
utid: 1000-333
title: غزل شماره ۳۳۳
_index: 333
list: غزلیات
indexes: م
mesra:
  - نماز شام غریبان چو گریه آغازم
  - به مویه های غریبانه قصه پردازم
  - به یاد یار و دیار آنچنان بگریم زار
  - که از جهان ره و رسم سفر براندازم
  - من از دیار حبیبم نه از بلاد غریب
  - مهیمنا به رفیقان خود رسان بازم
  - خدای را مددی ای رفیق ره تا من
  - به کوی میکده دیگر علم برافرازم
  - خرد ز پیری من کی حساب برگیرد
  - که باز با صنمی طفل عشق میبازم
  - بجز صبا و شمالم نمیشناسد کس
  - عزیز من که بجز باد نیست دمسازم
  - هوای منزل یار آب زندگانی ماست
  - صبا بیار نسیمی ز خاک شیرازم
  - سرشکم آمد و عیبم بگفت رویا روی
  - شکایت از که کنم خانگیست غمّازم
  - ز چنگ زهره شنیدم که صبحدم میگفت
  - غلام حافظ خوش لهجه خوش آوازم
---
