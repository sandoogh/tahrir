---
utid: 1000-336
title: غزل شماره ۳۳۶
_index: 336
mesra:
  - مژده وصل تو کو کز سر جان برخیزم
  - طایر قدسم و از دام جهان برخیزم
  - به ولای تو که گر بنده خویشم خوانی
  - از سر خواجگی کون و مکان برخیزم
  - یا رب از ابر هدایت برسان بارانی
  - پیشتر زان که چو گردی ز میان برخیزم
  - بر سر تربت من با می و مطرب بنشین
  - تا به بویت ز لحد رقص کنان برخیزم
  - خیز و بالا بنما ای بت شیرین حرکات
  - کز سر جان و جهان دست فشان برخیزم
  - گر چه پیرم تو شبی تنگ در آغوشم کش
  - تا سحرگه ز کنار تو جوان برخیزم
  - روز مرگم نفسی مهلت دیدار بده
  - تا چو حافظ ز سر جان جهان برخیزم
---
غزل شماره ۳۳۶
