---
utid: 1000-340
title: غزل شماره ۳۴۰
_index: 340
list: غزلیات
indexes: م
mesra:
  - گرچه از آتش دل چون خُم می در جوشم
  - مهر بر لب زده خون میخورم و خاموشم
  - قصد جانست طمع در لب جانان کردن
  - تو مرا بین که درین کار به جان میکوشم
  - من کی آزاد شوم از غم دل چون هر دم
  - هندوی زلف بتی حلقه کند در گوشم
  - حاش لله که نیم معتقد طاعت خویش
  - این قدر هست که گه گه قدحی می نوشم
  - هست امیدم که علی رغم عدو روز جزا
  - فیض عفوش ننهد بار گنه بر دوشم
  - پدرم روضه جنّت به دو گندم بفروخت
  - من چرا باغ جهان را به جوی نفروشم
  - خرقه پوشیِّ من از غایت دینداری نیست
  - پرده‌ای بر سرِ صد عیبِ نهان میپوشم
  - من که خواهم که ننوشم بجز از راوق خم
  - چه کنم گر سخن پیر مغان ننیوشم
  - گر از این دست زند مطرب مجلس ره عشق
  - شعر حافظ ببرد وقت سماع از هوشم
---
