---
utid: 1000-361
title: غزل شماره ۳۶۱
_index: 361
list: غزلیات
indexes: م
mesra:
  - آن که پامال جفا کرد چو خاک راهم
  - خاک میبوسم و عذر قدمش میخواهم
  - من نه آنم که ز جور تو بنالم حاشا
  - چاکر معتقد و بنده دولتخواهم
  - بسته ام در خم گیسوی تو امّید دراز
  - آن مبادا که کند دست طلب کوتاهم
  - ذرّه خاکم و در کوی توام وقت خوشست
  - ترسم ای دوست که بادی ببرد ناگاهم
  - پیر میخانه سحر جام جهان بینم داد
  - و اندر آن آینه از حسن تو کرد آگاهم
  - صوفی صومعه عالم قدسم، لیکن
  - حالیا دیر مغانست حوالتگاهم
  - با من راه نشین خیز و سوی میکده آی
  - تا در آن حلقه ببینی که چه صاحب جاهم
  - مست بگذشتی و از حافظت اندیشه نبود
  - آه اگر دامن حسن تو بگیرد آهم
  - خوشم آمد که سحر خسرو خاور می گفت
  - با همه پادشهی بنده توران شاهم
---
