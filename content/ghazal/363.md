---
utid: 1000-363
title: غزل شماره ۳۶۳
_index: 363
list: غزلیات
indexes: م
mesra:
  - دردم از یارست و درمان نیز هم
  - دل فدای او شد و جان نیز هم
  - این که میگویند آن خوشتر ز حسن
  - یار ما این دارد و آن نیز هم
  - یاد باد آن کو به قصد خون ما
  - زلف را بشکست و پیمان نیز هم
  - داستان در پرده میگویم ولی
  - گفته خواهد شد به دستان نیز هم
  - خون ما آن نرگس مستانه ریخت
  - وآن سر زلف پریشان نیز هم
  - چون سر آمد دولت شب های وصل
  - بگذرد ایّام هجران نیز هم
  - هر دو عالم یک فروغ روی اوست
  - گفتمت پیدا و پنهان نیز هم
  - اعتمادی نیست بر کار جهان
  - بلکه بر گردون گردان نیز هم
  - عاشق از قاضی نترسد می بیار
  - بلکه از یرغوی دیوان نیز هم
  - محتسب داند که حافظ عاشق است
  - و آصف ملک سلیمان نیز هم
---
