---
utid: 1000-370
title: غزل شماره ۳۷۰
_index: 370
mesra:
  - صلاح از ما چه می جویی که مستان را صلا گفتیم
  - به دور نرگس مستت سلامت را دعا گفتیم
  - در میخانه ام بگشا که هیچ از خانقه نگشود
  - گرت باور بود ورنه سخن این بود و ما گفتیم
  - من از چشم تو ای ساقی خراب افتاده ام لیکن
  - بلایی کز حبیب آید هزارش مرحبا گفتیم
  - اگر بر من نبخشایی پشیمانی خوری آخر
  - به خاطر دار این معنا که در خدمت کجا گفتیم
  - قدت گفتم که شمشاد است بس خجلت به بار آورد
  - که این نسبت چرا کردیم و این بهتان چرا گفتیم
  - جگر چون نافهام خون گشت کم زینم نمیباید
  - جزای آن که با زلفت سخن از چین خطا گفتیم
  - تو آتش گشتی ای حافظ ولی با یار درنگرفت
  - ز بدعهدی گل گویی حکایت با صبا گفتیم
---
غزل شماره ۳۷۰
