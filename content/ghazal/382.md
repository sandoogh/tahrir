---
utid: 1000-382
title: غزل شماره ۳۸۲
_index: 382
list: غزلیات
indexes: ن
mesra:
  - فاتحه یی چو آمدی بر سر خسته یی بخوان
  - لب بگشا که می دهد لعل لبت به خسته جان
  - آن که به پرسش آمد و فاتحه خواند و می رود
  - گو نفسی که روح را می کنم از پیش روان
  - ‌ ای که طبیب خسته یی روی زبان من ببین
  - کاین دم و دود سینه را بار دلست بر زبان
  - گر چه تب استخوان من کرد ز مهر گرم و رفت
  - همچو تبم نمی رود آتش مهر از استخوان
  - حال دلم ز خال تو هست در آتشش وطن
  - چشمم از آن دو چشم تو خسته شدست و ناتوان
  - بازنشان حرارتم ز آب دو دیده و ببین
  - نبض مرا که می دهد هیچ ز زندگی نشان؟
  - آن که مدام شیشه ام از پی عیش داده است
  - شیشه ام از چه می برد پیش طبیب هر زمان؟
  - حافظ از آب زندگی شعر تو داد شربتم
  - ترک طبیب کن بیا نسخه شربتم بخوان
---
