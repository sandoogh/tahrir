---
utid: 1000-402
title: غزل شماره ۴۰۲
_index: 402
list: غزلیات
indexes: ن
mesra:
  - نکته‌ای دلکش بگویم خال آن مهرو ببین
  - عقل و جان را بسته زنجیر آن گیسو ببین
  - عیب دل کردم که وحشی وضع و هرجایی مباش
  - گفت چشم شیرگیر و غنج آن آهو ببین
  - حلقه زلفش تماشاخانه باد صباست
  - جان صد صاحب دل آن جا بسته یک مو ببین
  - عابدان آفتاب از دلبر ما غافلند
  - ‌ ای ملامت گو خدا را رو مبین آن رو ببین
  - زلف دل دزدش صبا را بند بر گردن نهاد
  - با هواخواهان رهرو حیلت هندو ببین
  - این که من در جست و جوی او ز خود بیرون شدم
  - کس ندیدست و نبیند مثلش از هر سو ببین
  - حافظ ار در گوشه محراب می نالد رواست
  - ‌ ای نصیحت گو خدا را آن خم ابرو ببین
  - از مراد شاه منصور ای فلک سر برمتاب
  - تیزی شمشیر بنگر قوّت بازو ببین
---
