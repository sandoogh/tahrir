---
utid: 1000-421
title: غزل شماره ۴۲۱
_index: 421
mesra:
  - در سرای مغان رفته بود و آب زده
  - نشسته پیر و صلایی به شیخ و شاب زده
  - سبوکشان همه در بندگیش بسته کمر
  - ولی ز ترکِ کله چتر بر سحاب زده
  - شعاع جام و قدح نور ماه پوشیده
  - عذار مُغبچگان راه آفتاب زده
  - عروس بخت در آن حجله با هزاران ناز
  - شکسته کسمه و بر برگ گل گلاب زده
  - ز شور و عربده شاهدان شیرین کار
  - شکر شکسته، سمن ریخته، رباب زده
  - سلام کردم و با من به روی خندان گفت
  - که ای خمارکش مفلس شراب زده
  - که این کند که تو کردی به ضعف همّت و رای
  - ز گنج خانه، شده، خیمه بر خراب زده
  - وصال دولت بیدار ترسمت ندهند
  - که خفته یی تو در آغوش بخت خواب زده
  - بیا به میکده حافظ که بر تو عرضه کنم
  - هزار صف ز دعاهای مستجاب زده
  - فلک جنیبه کش شاه نصرت الدین است
  - بیا ببین ملکش دست در رکاب زده
  - خرد که ملهم غیب است بهر کسب شرف
  - ز بام عرش صدش بوسه بر جناب زده
---
غزل شماره ۴۲۱
