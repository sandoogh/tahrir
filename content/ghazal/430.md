---
utid: 1000-430
title: غزل شماره ۴۳۰
_index: 430
list: غزلیات
indexes: ی
mesra:
  - به صوت بلبل و قمری اگر ننوشی می
  - علاج کی کُنَمَت آخِرُالدّواءَ الکِی
  - ذخیره‌ای بنه از رنگ و بوی فصل بهار
  - که میرسند ز پی رهزنان بهمن و دی
  - چو گل نقاب برافکند و مرغ زد هوهو
  - منه ز دست پیاله چه میکنی؟ هی هی!
  - شکوه سلطنت و حکم، کی ثباتی داشت؟
  - ز تخت جم سخنی مانده است و افسر کی
  - خزینه داری میراث خوارگان کفر است
  - به قول مطرب و ساقی به فتویِ دف و نی
  - زمانه هیچ نبخشد که باز نستاند
  - مجو ز سفله مروّت که شیئُه لا شِی
  - چو هست آب حیاتت به دست، تشنه ممیر
  - فلا تمُتَّ مِنَ الماءِ کُلُ شییٍ حیّ
  - نوشته اند بر ایوان جنَّت المَأوی
  - که هر که عشوه دنیی خرید وای به وی
  - سخا نماند، سخن طی کنم، بیا ساقی
  - بیار باده به شادی روح حاتم طی
  - بخیل بوی خدا نشنود بیا حافظ
  - پیاله گیر و کرم ورز وَ الضَّمانُ عَلَیّ
---
