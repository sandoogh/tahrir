---
utid: 1000-436
title: غزل شماره ۴۳۶
_index: 436
list: غزلیات
indexes: ی
mesra:
  - آن غالیه خط، گر سوی ما نامه نوشتی
  - گردون ورقِ هستی ما، درننوشتی
  - هر چند که هجران ثمرِ وصل برآرد
  - دهقان جهان کاش که این تخم نَکِشتی
  - آمرزشِ نقد است کسی را که در این جا
  - یاری ست چو حوری و سرایی چو بهشتی
  - تنها نه منم کعبه‌ی دل بتکده کرده
  - در هر قدمی صومعه یی هست و کِنِشتی
  - در مصطبه عشق تنعّم نتوان کرد
  - چون بالش زَر نیست بسازیم به خشتی
  - مفروش به باغ ارم و نِخوَت شَدّاد
  - یک شیشه می و نوش لبی و لَبِ کشتی
  - تا کی غم دنیای دنی ای دل دانا
  - حیف است ز خوبی که شود عاشق زشتی
  - آلودگی خرقه خرابی جهان است
  - کو راهروی اهل دلی، پاک سرشتی؟
  - از دست چرا هِشت سر زلف تو حافظ؟
  - تقدیر چنین بود، چه کردی که نهشتی؟
---
