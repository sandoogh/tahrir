---
utid: 1000-443
title: غزل شماره ۴۴۳
_index: 443
list: غزلیات
indexes: ی
mesra:
  - چو سرو اگر بخرامی دمی به گلزاری
  - خورد ز غیرت روی تو هر گلی خاری
  - ز کفر زلف تو هر حلقه یی و آشوبی
  - ز سحر چشم تو هر گوشه یی و بیماری
  - مرو چو بخت من ای چشم مست یار به خواب
  - که در پی است ز هر سویت آه بیداری
  - نثار خاک رهت نقد جان من هر چند
  - که نیست نقد روان را بر تو مقداری
  - دلا، همیشه مزن رای زلف دل بندان
  - چو تیره رای شدی کی گشایدت کاری؟
  - سرم برفت و زمانی به سر نرفت این کار
  - دلم گرفت و نبودت غمِ گِرفتاری
  - چو نقطه گفتمش اندر میانِ دایره آی
  - به خنده گفت که ای حافظ این چه پرگاری
---
