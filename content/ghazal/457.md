---
utid: 1000-457
title: غزل شماره ۴۵۷
_index: 457
list: غزلیات
indexes: ی
mesra:
  - هزار جهد بکردم که یار من باشی
  - مرادبخش دل بی قرار من باشی
  - چراغ دیده شب زنده دار من گردی
  - انیس خاطر امیدوار من باشی
  - چو خسروان ملاحت به بندگان نازند
  - تو در میانه خداوندگار من باشی
  - از آن عقیق که خونین دلم ز عشوه او
  - اگر کنم گله یی رازدار من باشی
  - در آن چمن که بتان دست عاشقان گیرند
  - گرت ز دست برآید نگار من باشی
  - شبی به کلبه احزان عاشقان آیی
  - دمی انیسِ دلِ سوگوار من باشی
  - شود غزاله خورشید صید لاغر من
  - گر آهویی چو تو یک دم شکار من باشی
  - سه بوسه کز دو لبت کرده یی وظیفه من
  - اگر ادا نکنی قرض دار من باشی
  - من این مراد ببینم به خود که نیم شبی
  - به جای اشک روان در کنار من باشی
  - من ار چه حافظ شهرم جوی نمیارزم
  - مگر تو از کرم خویش یار من باشی
---
