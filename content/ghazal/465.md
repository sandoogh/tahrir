---
utid: 1000-465
title: غزل شماره ۴۶۵
_index: 465
mesra:
  - رفتم به باغ صبحدمی تا چِنَم گلی
  - آمد به گوش ناگهم آواز بلبلی
  - مسکین چو من به عشق گلی گشته مبتلا
  - و اندر چمن فکنده ز فریاد غلغلی
  - میگشتم اندر آن چمن و باغ دم به دم
  - میکردم اندر آن گل و بلبل تأمُّلی
  - گل یار حسن گشته و بلبل قرین عشق
  - این را تغیُّری نه و این را تبدُّلی
  - چون کرد در دلم اثر آواز عندلیب
  - گشتم چنان که هیچ نماندم تحمّلی
  - بس گل شکفته میشود این باغ را ولی
  - کس بی بلای خار نچیدست ازو گلی
  - حافظ مدار امید فرج از مدار چرخ
  - دارد هزار عیب و ندارد تفضُّلی
---
غزل شماره ۴۶۵
