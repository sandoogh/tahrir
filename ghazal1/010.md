---
utid: 1000-010
title: غزل شماره ۱۰
_index: 010
list: غزلیات
indexes: ا
mesra:
  - دوش از مسجد سوی میخانه آمد پیر ما
  - چیست یاران طریقت بعد از این تدبیر ما
  - ما مریدان روی سوی قبله چون آریم؟ چون
  - روی سوی خانه خمّار دارد پیر ما
  - در خرابات مُغان با پیر هم منزل شویم
  - «کاین چنین رفته ست در عهد ازل تقدیر ما»*
  - عقل اگر داند که دل در بند زلفش چون خوشست
  - عاقلان دیوانه گردند از پی زنجیر ما
  - روی خوبت آیتی از لطف بر ما کشف کرد
  - زان زمان جز لطف و خوبی نیست در تفسیر ما
  - با دل سنگینت آیا هیچ در گیرد شبی
  - آه آتشناک و سوز ناله‌ی شبگیر ما
  - تیر آه ما ز گردون بگذرد حافظ خموش
  - رحم کن بر جان خود پرهیز کن از تیر ما
---
