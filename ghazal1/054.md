---
utid: 1000-054
title: غزل شماره ۵۴
_index: 054
list: غزلیات
indexes: ت
mesra:
  - ز گریه مردم چشمم نشسته در خون است
  - ببین که در طلبت حال مردمان چونست
  - به یاد لعل لب و چشم مست می گونت
  - ز جام غم می لعلی که می‌خورم خونست
  - ز مشرق سر کوی آفتاب طلعت تو
  - اگر طلوع کند طالعم همایونست
  - حکایت لب شیرین کلام فرهادست
  - شکنج طرّه لیلی مقام مجنونست
  - دلم بجو که قدت همچو سرو دلجوی است
  - سخن بگو که کلامت لطیف و موزونست
  - ز دور باده به جان راحتی رسان ساقی
  - که رنج خاطرم از جور دور گردونست
  - از آن دمی که ز چشمم برفت رودِ عزیز
  - کنار دامن من همچو رود جیحونست
  - چگونه شاد شود اندرون غمگینم
  - به اختیار که از اختیار بیرونست
  - ز بی خودی طلب یار می‌کند حافظ
  - چو مفلسی که طلبکار گنج قارونست
---
