---
utid: 1000-065
title: غزل شماره ۶۵
_index: 065
list: غزلیات
indexes: ت
mesra:
  - خوشتر ز عیش و صحبت و باغ و بهار چیست
  - ساقی کجاست گو سبب انتظار چیست
  - هر وقت خوش که دست دهد مغتنم شمار
  - کس را وقوف نیست که انجام کار چیست
  - پیوند عمر بسته به مویی ست هوش دار
  - غمخوار خویش باش غم روزگار چیست
  - معنی آب زندگی و روضه‌ی ارم
  - جز طرف جویبار و می خوشگوار چیست
  - مستور و مست هر دو چو از یک قبیله‌اند
  - ما دل به عشوه یی که دهیم اختیار چیست
  - راز درون پرده چه داند فلک خموش
  - ‌ ای مدّعی نزاع تو با پرده دار چیست
  - سهو و خطای بنده گرش هست اعتبار
  - معنی عفو و رحمت آمرزگار چیست
  - زاهد شراب کوثر و حافظ پیاله خواست
  - تا در میانه خواسته کردگار چیست
---
