---
utid: 1000-071
title: غزل شماره ۷۱
_index: 071
list: غزلیات
indexes: ت
mesra:
  - زاهد ظاهرپرست از حال ما آگاه نیست
  - در حقّ ما هر چه گوید جای هیچ اکراه نیست
  - در طریقت هر چه پیش سالک آید خیر اوست
  - بر صراط مستقیم ای دل کسی گمراه نیست
  - تا چه بازی رخ نماید بیدقی خواهیم راند
  - عرصه‌ی شطرنج رندان را مجال شاه نیست
  - چیست این سقف بلند ساده بسیارنقش
  - زین معمّا هیچ دانا در جهان آگاه نیست
  - این چه استغناست یا رب وین چه قادر حکمت است
  - کاین همه زخم نهان هست و مجال آه نیست
  - صاحب دیوان ما گویی نمی‌داند حساب
  - کاندر این طغرا نشان حسبه لله نیست
  - هر که خواهد گو بیا و هر چه خواهد گو بگو
  - کبر و ناز و حاجب و دربان درین درگاه نیست
  - بر در میخانه رفتن کار یکرنگان بود
  - خودفروشان را به کوی می فروشان راه نیست
  - هر چه هست از قامت ناساز بی اندام ماست
  - ورنه تشریف تو بر بالای کس کوتاه نیست
  - بنده‌ی پیر خراباتم که لطفش دایم است
  - ورنه لطف شیخ و زاهد گاه هست و گاه نیست
  - حافظ ار بر صدر ننشیند ز عالی مشربی ست
  - عاشق دردی کش اندر بند مال و جاه نیست
---
