---
utid: 1000-072
title: غزل شماره ۷۲
_index: 072
list: غزلیات
indexes: ت
mesra:
  - بحریست بحر عشق که هیچش کناره نیست
  - آن جا جز آنکه جان بسپارند چاره نیست
  - هر گه که دل به عشق دهی خوش دمی بوَد
  - در کار خیر حاجت هیچ استخاره نیست
  - ما را به منع عقل مترسان و می بیار
  - کان شحنه در ولایت ما هیچ کاره نیست
  - از چشم خود بپرس که ما را که می‌کشد
  - جانا گناه طالع و جرم ستاره نیست
  - او را به چشم پاک توان دید چون هلال
  - هر دیده جای جلوه آن ماه پاره نیست
  - فرصت شمر طریقه رندی که این نشان
  - چون راه گنج بر همه کس آشکاره نیست
  - نگرفت در تو گریه حافظ، به هیچ رو
  - حیران آن دلم که کم از سنگ خاره نیست
---
