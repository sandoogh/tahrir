---
utid: 1000-074
title: غزل شماره ۷۴
_index: 074
list: غزلیات
indexes: ت
mesra:
  - حاصل کارگه کون و مکان این همه نیست
  - باده پیش آر که اسباب جهان این همه نیست
  - از دل و جان شرف صحبت جانان غَرَض است
  - همه آن است وگرنه دل و جان این همه نیست
  - منّت سدره و طوبی ز پی سایه مکش
  - که چو خوش بنگری، ای سرو روان این همه نیست
  - دولت آن است که بی خون دل آید به کنار
  - ورنه با سعی و عمل، باغ جنان این همه نیست
  - پنج روزی که درین مرحله مهلت داری
  - خوش بیاسای زمانی که زمان این همه نیست
  - بر لب بحر فنا منتظریم ای ساقی
  - فرصتی دان که ز لب تا به دهان این همه نیست
  - زاهد ایمن مشو از بازی غیرت، زنهار
  - که ره از صومعه تا دیر مغان این همه نیست
  - دردمندی من سوخته‌ی زار و نزار
  - ظاهراً حاجت تقریر و بیان این همه نیست
  - نام حافظ رقم نیک پذیرفت ولی
  - پیش رندان، رقم سود و زیان این همه نیست
---
