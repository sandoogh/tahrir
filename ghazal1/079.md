---
utid: 1000-079
title: غزل شماره ۷۹
_index: 079
list: غزلیات
indexes: ت
mesra:
  - کنون که می‌دمد از بوستان نسیم بهشت
  - من و شراب فرح بخش و یار حور سرشت
  - گدا چرا نزند لاف سلطنت امروز
  - که خیمه سایه‌ی ابرست و بزمگه لبِ کشت
  - چمن به رَمز، در اردیبهشت می‌گوید
  - نه عارف است که نسیه خرید و نقد بهشت
  - به می عمارت دل کن که این جهان خراب
  - بر آن سرست که از خاک ما بسازد خشت
  - وفا مجوی ز دشمن که پرتوی ندهد
  - چو شمع صومعه افروزی از چراغ کنشت
  - مکن به نامه سیاهی ملامت من مست
  - که آگهست که تقدیر بر سرش چه نوشت
  - قدم دریغ مدار از جنازه حافظ
  - که گر چه غرق گناهست می‌رود به بهشت
---
