---
utid: 1000-084
title: غزل شماره ۸۴
_index: 084
list: غزلیات
indexes: ت
mesra:
  - ساقی بیا که یار ز رخ پرده بر گرفت
  - کار چراغ خلوتیان باز در گرفت
  - آن شمع سرگرفته دگر چهره برفروخت
  - وین پیر سالخورده جوانی ز سر گرفت
  - آن عشوه دادِ عشق که مُفتی ز رَه برفت
  - وآن لُطف کرد دوست که دشمن حذر گرفت
  - زنهار از آن عبارت شیرین دل فریب
  - گویی که پسته تو سُخن در شکر گرفت
  - بارِ غمی که خاطِر ما خسته کرده بود
  - عیسی دمی خدا بفرستاد و بر گرفت
  - هر حوروَش که بر مه و خور حُسن می‌فروخت
  - چون تو درآمدی پی کاری دگر گرفت
  - زین قصّه هفت گُنبد افلاک پُرصداست
  - کوته نظر نگر که سخن مختصر گرفت
  - حافظ تو این دعا ز که آموختی که یار
  - تعویذ کرد شعر تو را و به زر گرفت
---
