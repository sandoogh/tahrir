---
utid: 1000-093
title: غزل شماره ۹۳
_index: 093
list: غزلیات
indexes: ت
mesra:
  - چه لطف بود که ناگاه رشحهِ قلمت
  - حقوق خدمت ما عرضه کرد بر کرمت
  - به نوک خامه رقم کرده‌ یی سلام مرا
  - که کارخانه دوران مباد بی رقمت
  - نگویم از من بیدل به سهو کردی یاد
  - که در حساب خرد نیست سهو بر قلمت
  - مرا ذلیل مگردان به شکر این توفیق
  - که داشت دولت سَرمد عزیز و محترمت
  - بیا که با سَر زُلفت قرار خواهم کرد
  - که گر سرم برود بر ندارم از قدمت
  - ز حال ما دلت آگه شود ولی وقتی
  - که لاله بر دمد از خاک کُشتگان غمت
  - صبا ز زُلف تو با هر گلی حدیثی راند
  - رقیب کی رَهِ غمّاز داد در حرمت
  - روانِ تشنه ما را به جرعه‌ یی دریاب
  - چو می‌دهند زلال خِضرِ ز جام جمت
  - همیشه وقت تو، ای عیسی صبا خوش باد
  - که جان حافظ دل خسته زنده شد به دمت
---
