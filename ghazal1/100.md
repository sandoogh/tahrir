---
utid: 1000-100
title: غزل شماره ۱۰۰
_index: 100
list: غزلیات
indexes: د
mesra:
  - دی پیر می فروش که ذکرش به خیر باد
  - گفتا شراب نوش و غم دل بِبَر ز یاد
  - گفتم به باد می‌دهدم باده‌ی نام و ننگ
  - گفتا قبول کن سخن و هر چه باد باد
  - بی خار گُل نباشد و بی نیش نوش هم
  - تدبیر چیست وضع جهان این چنین فتاد
  - سود و زیان و مایه چو خواهد شدن ز دست
  - از بهر این معامله غمگین مباش و شاد
  - بادت به دست باشد اگر دل نهی به هیچ
  - در معرضی که تخت سلیمان رود به باد
  - پر کن ز باده جام و دمادم به گوش هوش
  - بشنو از و حکایت جمشید و کیقباد
  - حافظ گرت ز پند حکیمان ملالت است
  - کوته کنیم قصّه که عمرت دراز باد
---
