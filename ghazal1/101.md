---
utid: 1000-101
title: غزل شماره ۱۰۱
_index: 101
list: غزلیات
indexes: د
mesra:
  - شراب و عیش نهان چیست؟ کار بی‌بنیاد
  - زدیم بر صف رندان و هر چه بادا باد
  - گره ز دل بگشا وز سپهر یاد مکن
  - که فکر، هیچ مهندس چنین گره نگشاد
  - ز انقلاب زمانه عجب مدار که چرخ
  - ازین فسانه هزاران هزار دارد یاد
  - قدح به شرطِ ادب گیر زآنکه ترکیبش
  - ز کاسه سر جمشید و بهمن است و قُباد
  - که آگه است که کاووس و کِی کجا رفتند؟
  - که واقف است که چون رفت تخت جَم بر باد؟
  - ز حسرت لب شیرین هنوز می‌بینم
  - که لاله می‌دمد از خون دیدهِ فرهاد
  - مگر که لاله بدانست بی‌وفایی دهر
  - که تا بزاد و بشد، جام می ز کف ننهاد
  - بیا بیا که زمانی ز می خراب شویم
  - مگر رسیم به گنجی درین خراب آباد
  - نمی‌دهند اجازت مرا به سیر و سفر
  - نسیم باد مصلّا و آب رکن آباد
  - قدح مگیر چو حافظ مگر به ناله چنگ
  - که بسته‌اند بر ابریشم طرب دلِ شاد
---
