---
utid: 1000-104
title: غزل شماره ۱۰۴
_index: 104
list: غزلیات
indexes: د
mesra:
  - جمالت آفتاب هر نظر باد
  - ز خوبی روی خوبت خوب تر باد
  - همای زلف شاهین شهپرت را
  - دل شاهان عالم زیر پر باد
  - کسی کو بسته زلفت نباشد
  - چو زلفت درهم و زیر و زبر باد
  - دلی کو عاشق رویت نباشد
  - همیشه غرقه در خون جگر باد
  - بتا چون غمزه‌ات ناوک فشاند
  - دل مجروح من پیشش سپر باد
  - چو لعل شکّرینت بوسه بخشد
  - مذاق جان من زو پر شِکر باد
  - مرا از تُست هر دم تازه عشقی
  - ترا هر ساعتی حسنی دگر باد
  - به جان مشتاق روی تُست حافظ
  - تو را در حال مشتاقان نظر باد
---
