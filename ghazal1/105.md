---
utid: 1000-105
title: غزل شماره ۱۰۵
_index: 105
list: غزلیات
indexes: د
mesra:
  - صوفی ار باده به اندازه خورد نوشش باد
  - ورنه اندیشه‌ی این کار فراموشش باد
  - و آنکه یک جرعه می از دست تواند دادن
  - دست با شاهد مقصود در آغوشش باد
  - پیر ما گفت خطا بر قلم صنع نرفت
  - آفرین بر نظر پاکِ خطاپوشش باد
  - شاه ترکان سخن مدّعیان می‌شنود
  - شرمی از مَظلمَهِ خون سیاووشش باد
  - چشمم از آینه داران خط و خالش گشت
  - لبم از بوسه ربایان بر و دوشش باد
  - گر چه از کِبر سخن با من درویش نگفت
  - جان فدای شکرین پسته خاموشش باد
  - نرگس مستِ نوازش کنِ مردم دارش
  - خون عاشق به قدح گر بخورد نوشش باد
  - به غلامیّ تو مشهور جهان شد حافظ
  - حلقه‌ی بندگی زلف تو در گوشش باد
---
