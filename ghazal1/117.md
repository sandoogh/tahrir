---
utid: 1000-117
title: غزل شماره ۱۱۷
_index: 117
list: غزلیات
indexes: د
mesra:
  - دل ما به دورِ رویش ز چمن فراغ دارد
  - که چو سرو پای بند است و چو لاله داغ دارد
  - ز بنفشه تاب دارم که ز زلف او زَند دم
  - تو سیاه کم بها بین که چه در دماغ دارد
  - به چمن خرام و بنگر برِ تختِ گُل که لاله
  - به ندیم شاه ماند که به کف ایاغ دارد
  - شب تیره چون سرآرم ره پیچ پیچ زلفش
  - مگر آنکه شمع رویش به رهم چراغ دارد
  - من و شمع صبحگاهی سزد اَر به هم بگرییم
  - که بسوختیم و از ما، بتِ ما فراغ دارد
  - سِزَدَم چو ابر بهمن که برین چمن بگریم
  - طرب آشیان بلبل بنگر که زاغ دارد
  - سرِ درسِ عشق دارد دل دردمند حافظ
  - که نه خاطر تماشا نه هوای باغ دارد
---
