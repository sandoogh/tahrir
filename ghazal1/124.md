---
utid: 1000-124
title: غزل شماره ۱۲۴
_index: 124
list: غزلیات
indexes: د
mesra:
  - آن که از سنبل او، غالیه تابی دارد
  - باز با دلشدگان ناز و عتابی دارد
  - از سر کشته‌ی خود میگذرد همچون باد
  - چه توان کرد که عمرست و شتابی دارد
  - ماه خورشید نمایش ز پس پرده زلف
  - آفتابیست که در پیش سحابی دارد
  - چشم من کرد به هر گوشه روان سیل سِرِشک
  - تا سهی سرو تو را تازه تر به آبی دارد
  - غمزه شوخ تو خونم به خطا می ریزد
  - فرصتش باد که خوش فکر صوابی دارد
  - آب حیوان اگر آنست که دارد لب دوست
  - روشن است این که خِضر، بهره سرابی دارد
  - چشم مخمور تو دارد ز دلم قصد جگر
  - ترک مست است مگر میل کبابی دارد
  - جان بیمار مرا نیست ز تو روی سؤال
  - ‌ ای خوش آن خسته که از دوست جوابی دارد
  - کی کند سوی دلِ خسته حافظ نظری
  - چشم مستت که به هر گوشه خرابی دارد
---
