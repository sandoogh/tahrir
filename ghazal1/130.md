---
utid: 1000-130
title: غزل شماره ۱۳۰
_index: 130
list: غزلیات
indexes: د
mesra:
  - سحر بلبُل حکایت با صبا کرد
  - که عشقِ روی گل با ما چها کرد
  - از آن رنگِ رُخَم خون در دل انداخت
  - وزین گلشن به خارم مبتلا کرد
  - غلام همّتِ آن نازنینم
  - که کار خیر بی روی و ریا کرد
  - من از بیگانگان دیگر ننالم
  - که با من هر چه کرد آن آشنا کرد
  - گر از سلطان طمع کردم خطا بود
  - ور از دلبر وفا جُستم جفا کرد
  - خوشش باد آن نسیم صبحگاهی
  - که درد شب نشینان را دوا کرد
  - نقاب گل کشید و زلف سنبل
  - گره بند قبای غنچه وا کرد
  - به هر سو بلبل عاشق در افغان
  - تنعُّم از میان باد صبا کرد
  - بشارت بَر بکُوی می فروشان
  - که حافظ توبه از زهد ریا کرد
  - وفا از خواجگان شهر، با من
  - کمال دولت و دین بوالوفا کرد
---
