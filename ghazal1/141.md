---
utid: 1000-141
title: غزل شماره ۱۴۱
_index: 141
list: غزلیات
indexes: د
mesra:
  - دیدی ای دل که غمِ عشق دگر بار چه کرد
  - چون بشُد دلبر و با یارِ وفادار چه کرد
  - آه از آن نرگس جادو که چه بازی انگیخت
  - آه از آن مست که با مردم هُشیار چه کرد
  - اشکِ من رنگِ شفق یافت ز بی مهری یار
  - طالع بی شفقت بین که در این کار چه کرد
  - برقی از منزلِ لیلی بدرخشید سحر
  - وه که با خرمن مجنون دل افگار چه کرد
  - ساقیا جام مِیَم دِه که نگارنده غیب
  - نیست معلوم که در پرده اسرار چه کرد
  - آن که پُرنقش زد این دایره مینایی
  - کس ندانست که در گردشِ پرگار چه کرد
  - برق عشق آتش غم در دل حافظ زد و سوخت
  - یار دیرینه ببینید که با یار چه کرد
---
