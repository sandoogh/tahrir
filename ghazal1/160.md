---
utid: 1000-160
title: غزل شماره ۱۶۰
_index: 160
list: غزلیات
indexes: د
mesra:
  - خوش است خلوت اگر یار یار من باشد
  - نه من بسوزم و او شمع انجمن باشد
  - من آن نگین سلیمان به هیچ نستانم
  - که گاهگاه بر او دست اهرمن باشد
  - روا مدار خدایا که در حریم وصال
  - رقیب محرَم و حرمان نصیب من باشد
  - همای گو مفکن سایه شرف هرگز
  - بر آن دیار که طوطی کم از زغن باشد
  - بیان شوق چه حاجت که حال آتش دل
  - توان شناخت ز سوزی که در سخن باشد
  - هوای کوی تو از سر نمیرود آری
  - غریب را دل سرگشته با وطن باشد
  - بسان سوسن اگر ده زبان شود حافظ
  - چو غنچه پیش تواش مُهر بر دهن باشد
---
