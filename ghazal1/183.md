---
utid: 1000-183
title: غزل شماره ۱۸۳
_index: 183
list: غزلیات
indexes: د
mesra:
  - دوش وقت سحر از غصّه نجاتم دادند
  - وندر آن ظلمت شب آب حیاتم دادند
  - بی خود از شعشعه پرتو ذاتم کردند
  - باده از جام تجلّی صفاتم دادند
  - چه مبارک سحری بود و چه فرخنده شبی
  - آن شب قدر که این تازه براتم دادند
  - بعد ازین روی من و آینه وصف جمال
  - که در آن جا خبر از جلوه ذاتم دادند
  - من اگر کامروا گشتم و خوشدل چه عجب
  - مستحقّ بودم و اینها به زکاتم دادند
  - هاتف آن روز به من مژده این دولت داد
  - که بر آن جور و جفا صبر و ثباتم دادند
  - این همه شهد و شکر کز سخنم می ریزد
  - اجر صبریست کز آن شاخ نباتم دادند
  - همّت حافظ و اَنفاس سحرخیزان بود
  - که ز بند غم ایّام نجاتم دادند
---
