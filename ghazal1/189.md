---
utid: 1000-189
title: غزل شماره ۱۸۹
_index: 189
list: غزلیات
indexes: د
mesra:
  - طایر دولت اگر بار گذاری بکند
  - یار بازآید و با وصل قراری بکند
  - دیده را دستگه دُرّ و گُهر گر چه نماند
  - بخورد خونی و تدبیر نثاری بکند
  - دوش گفتم بکند لعل لبش چارهِ من؟
  - هاتف غیب ندا داد که آری بکند
  - کس نیارد بَرِ او دَم زند از قصّهِ ما
  - مگرش باد صبا گوش گذاری بکُند
  - داده ام بازِ نظر را به تذروی پرواز
  - بازخواند مگرش نقش و شکاری بکند
  - شهر خالی ست ز عشّاق بوَد کز طرفی
  - مردی از خویش برون آید و کاری بکند؟
  - یا وفا یا خبر وصلِ تو یا مرگ رقیب
  - بازی چرخ یکی زین همه باری بکند
  - کو کریمی که ز بزم طربش غمزده‌ای
  - جرعه یی درکشد و دفعِ خماری بکند
  - حافظا گر نروی از درِ او هم روزی
  - گذری بر سرت از گوشه کناری بکند
---
