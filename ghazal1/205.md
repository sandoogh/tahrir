---
utid: 1000-205
title: غزل شماره ۲۰۵
_index: 205
list: غزلیات
indexes: د
mesra:
  - تا ز میخانه و می نام و نشان خواهد بود
  - سرِ ما خاکِ ره پیر مُغان خواهد بود
  - حلقه پیر مُغان از ازلم در گوش است
  - بر همانیم که بودیم و همان خواهد بود
  - بر سر تُربت ما چون گذری همّت خواه
  - که زیارتگه رندان جهان خواهد بود
  - برو ای زاهد خودبین که ز چشم من و تو
  - راز این پرده نهان است و نهان خواهد بود
  - تُرک عاشق کُش من مست برون رفت امروز
  - تا دگر خون که از دیده روان خواهد بود
  - چشمم آن شب که ز شوق تو نهم سر به لحد
  - تا دمِ صبح قیامت نگران خواهد بود
  - بخت حافظ گر از این گونه مدد خواهد داد!
  - زلف معشوقه به دست دگران خواهد بود
---
