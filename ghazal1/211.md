---
utid: 1000-211
title: غزل شماره ۲۱۱
_index: 211
list: غزلیات
indexes: د
mesra:
  - دوش می آمد و رخساره برافروخته بود
  - تا کجا باز دل غمزده یی سوخته بود
  - رسم عاشق کشی و شیوه شهرآشوبی
  - جامه یی بود که بر قامت او دوخته بود
  - جان عشّاق سپند رخ خود می دانست
  - وآتش چهره بدین کار برافروخته بود
  - گر چه می گفت که زارت بکشم می دیدم
  - که نهانش نظری با من دلسوخته بود
  - کفر زلفش ره دین میزد و آن سنگین دل
  - در رهش مشعلی از چهره برافروخته بود
  - دل بسی خون به کف آورد ولی دیده بریخت
  - الله الله که تلف کرد و که اندوخته بود
  - یار مفروش به دنیا که بسی سود نکرد
  - آن که یوسف به زر ناسره بفروخته بود
  - گفت و خوش گفت برو خرقه بسوزان حافظ
  - یا رب این قلب شناسی ز که آموخته بود
---
