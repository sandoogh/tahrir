---
utid: 1000-214
title: غزل شماره ۲۱۴
_index: 214
list: غزلیات
indexes: د
mesra:
  - دیدم به خواب خوش که به دستم پیاله بود
  - تعبیر رفت و کار به دولت حواله بود
  - چهل سال رنج و غصّه کشیدیم و عاقبت
  - تدبیر ما به دست شراب دوساله بود
  - آن نافه مراد که می خواستم ز بخت
  - در چین زلف آن بت مشکین کلاله بود
  - از دست برده بود خمار غمم سحر
  - دولت مساعد آمد و می در پیاله بود
  - بر آستان میکده خون می خورم مدام
  - روزیِّ ما ز خوان کرَم این نواله بود
  - هر کو نکاشت مِهر و ز خوبی گُلی نچید
  - در رهگذار باد نگهبان لاله بود
  - بر طرف گلشنم گذر افتاد وقت صبح
  - آن دَم که کار مرغ سحر آه و ناله بود
  - دیدیم شعر دلکش حافظ به مدح شاه
  - یک بیت از آن سفینه به از صد رساله بود
  - آن شاه تند حمله که خورشید شیرگیر
  - پیشش به روز معرکه کمتر غزاله بود
---
