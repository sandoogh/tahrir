---
utid: 1000-228
title: غزل شماره ۲۲۸
_index: 228
list: غزلیات
indexes: د
mesra:
  - گر من از باغ تو یک میوه بچینم چه شود
  - پیش پایی به چراغ تو، ببینم چه شود
  - یا رب اندر کَنَفِ سایه آن سرو بلند
  - گر من سوخته یک دم بنشینم چه شود
  - آخر ای خاتم جمشید همایون آثار
  - گر فِتد عکس تو بر لعل نگینم چه شود
  - واعظ شهر چو مِهرِ مَلِک و شحنه گزید
  - من اگر مهر نگاری بگزینم چه شود
  - عقلم از خانه به دررفت و اگر می اینست
  - دیدم از پیش که در خانه دینم چه شود
  - صرف شد عمر گران مایه به معشوقه و می
  - تا از آنم چه به پیش آید از اینم چه شود
  - خواجه دانست که من عاشقم و هیچ نگفت
  - حافظ ار نیز بداند که چنینم چه شود
---
