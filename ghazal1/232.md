---
utid: 1000-232
title: غزل شماره ۲۳۲
_index: 232
list: غزلیات
indexes: د
mesra:
  - بر سر آنم که گر ز دست برآید
  - دست به کاری زنم که غصّه سر آید
  - خلوت دل نیست جای صحبت اغیار
  - دیو چو بیرون رود فرشته درآید
  - صحبت حُکّام، ظلمتِ شب یلداست
  - نور ز خورشید خواه، بو که برآید
  - بر دَرِ ارباب بی مروّت دنیا
  - چند نشینی که خواجه کی به درآید
  - ترک گدایی مکن که گنج بیابی
  - از نظر رهروی که در گذر آید
  - صالح و طالح متاع خویش نمودند
  - تا که قبول افتد و چه در نظر آید
  - بلبل عاشق تو عمر خواه که آخر
  - باغ شود سبز و شاخ گل به بر آید
  - غفلت حافظ درین سراچه عجب نیست
  - هر که به میخانه رفت بی خبر آید
---
