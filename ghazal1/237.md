---
utid: 1000-237
title: غزل شماره ۲۳۷
_index: 237
list: غزلیات
indexes: د
mesra:
  - نفس برآمد و کام از تو بر نمی آید
  - فغان که بخت من از خواب در نمی آید
  - صبا به چشم من انداخت خاکی از کویت
  - که آب زندگیم در نظر نمی آید
  - قد بلند تو را تا به بر نمیگیرم
  - درخت کام و مرادم به بر نمی آید
  - مگر به روی دلارای یار ما، ور نی
  - به هیچ وجه دگر کار بر نمی آید
  - مقیم زلف تو شد دل که خوش سوادی دید
  - وز آن غریب بلاکش خبر نمی آید
  - ز شست صدق، گشادم هزار تیر دعا
  - ولی چه سود یکی کارگر نمی آید
  - کمینه شرط وفا ترک سر بود حافظ
  - برو اگر ز تو کار این قدر نمی آید
---
