---
utid: 1000-244
title: غزل شماره ۲۴۴
_index: 244
list: غزلیات
indexes: د
mesra:
  - معاشران گِرِه از زلف یار باز کنید
  - شبی خوش است بدین قصّه‌اش دراز کنید
  - حضور خلوت انس است و دوستان جمعند
  - وَ اِن یَکاد بخوانید و در فراز کنید
  - رباب و چنگ به بانگ بلند می‌گویند
  - که گوش هوش به پیغام اهل راز کنید
  - به جان دوست که غم پرده بر شما ندرد
  - گر اعتماد بر الطاف کارساز کنید
  - میان عاشق و معشوق فرق بسیار است
  - چو یار ناز نماید شما نیاز کنید
  - نخست موعظه پیر صحبت این حرف است
  - که از مُصاحب ناجنس احتراز کنید
  - هر آن کسی که درین حلقه نیست زنده به عشق
  - بر او نمرده به فتوای من نماز کنید
  - وگر طلب کند انعامی از شما حافظ
  - حوالتش به لبِ یار دلنواز کنید
---
