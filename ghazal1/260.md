---
utid: 1000-260
title: غزل شماره ۲۶۰
_index: 260
list: غزلیات
indexes: ز
mesra:
  - ‌ ای سرو ناز حسن که خوش می‌روی به ناز
  - عشّاق را به ناز تو هر لحظه صد نیاز
  - فرخنده باد طلعت نازت که در ازل
  - ببریده‌اند بر قد سروت قبای ناز
  - آن را که بوی عنبر زلف تو آرزوست
  - چون عود گو بر آتش سوزان بسوز و ساز
  - پروانه را ز شمع بود سوز دل ولی
  - بی شمع عارض تو دلم را بُوَد گداز
  - صوفی که بی تو توبه ز می کرده بود دوش
  - بشکست عهد چون در میخانه دید باز
  - از طعنه رقیب نگردد عیار من
  - چون زر اگر برند مرا در دهان گاز
  - دل کز طواف کعبه کویت وقوف یافت
  - از شوق آن حریم ندارد سر حجاز
  - هر دم به خون دیده چه حاصل وضو، چو نیست
  - بی طاق ابروی تو نماز مرا جواز
  - چون باده باز بر سر خُم رفت، کف زنان
  - حافظ که دوش از لب ساغر شنید راز
---
