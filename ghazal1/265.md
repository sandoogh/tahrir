---
utid: 1000-265
title: غزل شماره ۲۶۵
_index: 265
list: غزلیات
indexes: ز
mesra:
  - برنیامد از تمنّای لبت کامم هنوز
  - بر امید جام لعلت دُردی آشامم هنوز
  - روز اول رفت دینم در سر زلفین تو
  - تا چه خواهد شد درین سودا سرانجامم هنوز
  - ساقیا یک جرعه ده زآن آب آتشگون که من
  - در میان پختگان عشق او خامم هنوز
  - از خطا گفتم شبی زلف تو را مشک ختن
  - میزند هر لحظه تیغی مو بر اندامم هنوز
  - پرتو روی تو تا در خلوتم دید آفتاب
  - میرود چون سایه هر دم بر در و بامم هنوز
  - نام من رفتست روزی بر لب جانان به سهو
  - اهل دل را بوی جان میآید از نامم هنوز
  - در ازل دادست ما را ساقی لعل لبت
  - جرعه جامی که من مدهوش آن جامم هنوز
  - ‌ ای که گفتی جان بده تا باشدت آرام دل
  - جان به غمهایش سپردم نیست آرامم هنوز
  - در قلم آورد حافظ قصّه لعل لبت
  - آب حیوان میرود هر دم ز اقلامم هنوز
---
