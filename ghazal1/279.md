---
utid: 1000-279
title: غزل شماره ۲۷۹
_index: 279
list: غزلیات
indexes: ش
mesra:
  - خوشا شیراز و وضع بی مثالش
  - خداوندا نگهدار از زوالش
  - ز رکنآباد ما صد لوحش الله
  - که عمر خضر می بخشد زلالش
  - میان جعفرآباد و مصلّی
  - عبیرآمیز می آید شمالش
  - به شیراز آی و فیض روح قدسی
  - بخواه از مردم صاحب کمالش
  - که نام قند مصری برد اینجا
  - که شیرینان ندادند انفعالش؟
  - صبا زآن لولی شنگول سرمست
  - چه داری آگهی چونست حالش؟
  - مکن بیدار ازین خوابم خدا را
  - که دارم عشرتی خوش با خیالش
  - گر آن شیرین پسر خونم بریزد
  - دلا چون شیر مادر کن حلالش
  - چرا حافظ چو می ترسیدی از هجر
  - نکردی شکر ایّام وصالش
---
