---
utid: 1000-307
title: غزل شماره ۳۰۷
_index: 307
list: غزلیات
indexes: ل
mesra:
  - هر نکته‌ای که گفتم در وصف آن شمایل
  - هر کو شنید گفتا لِلّه دَرُّ قائل
  - تحصیل عشق و رندی آسان نمود اول
  - جانم بسوخت آخر در کسب این فضایل
  - حلّاج بر سر دار این نکته خوش سراید
  - از شافعی نپرسند امثال این مسائل
  - گفتم که کی ببخشی بر جان ناتوانم
  - گفت آن زمان که نبوَد جان در میانه حائل
  - دل داده ام به یاری، شوخی، کشی، نگاری
  - مرضیّهُ السّجایا، محمودهُ الخصایل
  - در عین گوشه گیری بودم چو چشم مستت
  - و اکنون شدم به مستان چون ابروی تو مایل
  - از آب دیده صد ره طوفان نوح دیدم
  - وز لوح سینه هرگز نقشت نگشت زایل
  - ‌ ای دوست دست حافظ تعویذ چشم زخم است
  - یا رب ببینم آن را در گردنت حمایل
---
