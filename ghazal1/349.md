---
utid: 1000-349
title: غزل شماره ۳۴۹
_index: 349
list: غزلیات
indexes: م
mesra:
  - دوش سودای رخش گفتم ز سر بیرون کنم
  - گفت کو زنجیر تا تدبیر این مجنون کنم
  - قامتش را سرو گفتم، سر کشید از من به خشم
  - دوستان، از راست میرنجد نگارم چون کنم؟
  - نکته ناسنجیده گفتم دلبرا، معذور دار
  - عشوه یی فرمای تا من طبع را موزون کنم
  - زردرویی میکشم زآن طبع نازک بی گناه
  - ساقیا جامی بده تا چهره را گلگون کنم
  - ‌ ای نسیم منزل سلمی خدا را تا به کی
  - ربع را برهم زنم اطلال را جیحون کنم
  - من که ره بردم به گنج حسن بی پایان دوست
  - صد گدای همچو خود را بعد از این قارون کنم
  - ‌ ای مه نا مهربان از بنده حافظ یاد کن
  - تا دعای دولتِ آن حسن روزافزون کنم
---
