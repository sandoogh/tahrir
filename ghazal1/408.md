---
utid: 1000-408
title: غزل شماره ۴۰۸
_index: 408
list: غزلیات
indexes: و
mesra:
  - ‌ ای آفتاب آینه دار جمال تو
  - مشک سیاه مِجمره گردان خال تو
  - صحن سرای دیده بشستم ولی چه سود
  - کاین گوشه نیست درخور خِیل خیال تو
  - در اوج ناز و نعمتی ای آفتاب حُسن
  - یا رب مباد تا به قیامت زوال تو
  - مطبوع تر ز نقش تو صورت نبست باز
  - طغرانویس ابروی مشکین مثال تو
  - در چین زلفش ای دل غمگین چگونه‌ای
  - کاشفته گفت باد صبا شرح حال تو
  - برخاست بوی گل ز در آشتی درآی
  - ‌ ای نوبهار ما رخ فرخنده فال تو
  - تا آسمان ز حلقه به گوشان ما شود
  - کو عشوه یی ز ابروی همچون هلال تو
  - این نقطه سیاه که آمد مدار نور
  - عکسی ست در حدیقه بینش ز خال تو
  - تا پیشباز بخت روم تهنیت کنان
  - کو مژده یی ز مقدم عید وصال تو
  - در صدر خواجه عرض کدامین جفا کنم
  - شرح نیازمندی خود یا ملال تو
  - حافظ درین کمند سر سرکشان بسی ست
  - سودای کج مپز که نباشد مجال تو
---
