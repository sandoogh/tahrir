---
utid: 1000-410
title: غزل شماره ۴۱۰
_index: 410
list: غزلیات
indexes: و
mesra:
  - ‌ ای قبای پادشاهی راست بر بالای تو
  - زینت تاج و نگین از گوهر والای تو
  - آفتاب فتح را هر دم طلوعی می دهد
  - از کلاه خسروی رخسار مه سیمای تو
  - جلوه گاه طایر اقبال گردد هر کجا
  - سایه اندازد همای چتر گردون سای تو
  - در رسوم شرع و حکمت با هزاران اختلاف
  - نکته یی هرگز نشد فوت از دل دانای تو
  - آب حیوانش ز منقار بلاغت می چکد
  - طوطی خوش لهجه یعنی کلک شکّرخای تو
  - گر چه خورشید فلک چشم و چراغ عالم است
  - روشنایی بخش چشم اوست خاک پای تو
  - آن چه اسکندر طلب کرد و ندادش روزگار
  - جرعه یی بود از زلال جام جان افزای تو
  - عرض حاجت در حریم حضرتت محتاج نیست
  - راز کس مخفی نماند با فروغ رای تو
  - حافظ اندر حضرتت لاف غلامی می زند
  - بر امید عفو جان بخش گنه بخشای تو
---
