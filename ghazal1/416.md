---
utid: 1000-416
title: غزل شماره ۴۱۶
_index: 416
list: غزلیات
indexes: ه
mesra:
  - خنک نسیم معنبر شمامه دل خواه
  - که در هوای تو برخاست بامداد پگاه
  - دلیل راه شو ای طایر خجسته لقا
  - که دیده آب شد از شوق خاک آن درگاه
  - به یاد شخص نزارم که غرق خون دلست
  - هلال را ز کنار افق کنید نگاه
  - منم که بی تو نفس میکشم زهی خجلت
  - مگر تو عفو کنی ورنه چیست عذر گناه
  - ز دوستان تو آموخت در طریقت مهر
  - سپیده دم که صبا چاک زد شعار سیاه
  - به عشق روی تو روزی که از جهان بروم
  - ز تربتم بِدَمَد سرخ گل به جای گیاه
  - مده به خاطر نازک ملالت از من زود
  - که حافظ تو خود این لحظه گفت بسم الله
---
