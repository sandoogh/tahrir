---
utid: 1000-419
title: غزل شماره ۴۱۹
_index: 419
list: غزلیات
indexes: ه
mesra:
  - وصال او ز عمر جاودان به
  - خداوندا مرا آن ده که آن به
  - به شمشیرم زد و با کس نگفتم
  - که راز دوست از دشمن نهان به
  - خدا را از طبیبِ من بپرسید
  - که آخر کی شود این ناتوان به
  - گلی کان پایمال سرو ما گشت
  - بود خاکش ز خون ارغوان به
  - به خلدم دعوت ای زاهد مفرما
  - که این سیب زنخ زان بوستان به
  - جوانا سر متاب از پند پیران
  - که رای پیر از بخت جوان به
  - شبی میگفت چشم کس ندیدست
  - ز مروارید گوشم در جهان به
  - سخن اندر دهان دوست گوهر
  - ولیکن گفته حافظ از آن به
---
