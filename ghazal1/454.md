---
utid: 1000-454
title: غزل شماره ۴۵۴
_index: 454
list: غزلیات
indexes: ی
mesra:
  - ز کوی یار میآید نسیم باد نوروزی
  - ازین باد ار مدد خواهی چراغ دل برافروزی
  - چو گل گر خرده یی داری خدا را صرف عشرت کن
  - که قارون را غلطها داد سودای زراندوزی
  - سخن در پرده میگویم چو گل از غنچه بیرون آی
  - که بیش از پنج روزی نیست حکم میر نوروزی
  - میی دارم چو جان صافی و صوفی میکند عیبش
  - خدایا هیچ عاقل را مبادا بخت بد روزی
  - طریق کام بخشی چیست ؟ ترک کام خود کردن
  - کلاه سروری آن است کز این تَرک بردوزی
  - ندانم نوحه قمری به طرف جویباران چیست
  - مگر او نیز همچون من غمی دارد شبان روزی
  - جدا شد یار شیرینت کنون تنها نشین ای شمع
  - که حکم آسمان این است اگر سازی و گر سوزی
  - به بستان رو که از بلبل رموز عشق گیری یاد
  - به مجلس آی کز حافظ غزل گفتن بیاموزی
  - نه حافظ میکند تنها دعای خواجه تورانشاه
  - ز مدح آصفی خواهد جهان عیدی و نوروزی
  - جنابش پارسایان راست محراب دل و دیده
  - جبینش صبح خیزان راست روز فتح و فیروزی
---
