---
utid: 1000-456
title: غزل شماره ۴۵۶
_index: 456
list: غزلیات
indexes: ی
mesra:
  - نوبهار است در آن کوش که خوش دل باشی
  - که بسی گُل بدمد باز و تو در گِل باشی
  - من نگویم که کنون با که نشین و چه بنوش
  - که تو خود دانی اگر زیرک و عاقل باشی
  - چنگ در پرده همین می دهدت پند ولی
  - وعظت آن گاه کند سود که قابل باشی
  - در چمن هر ورقی دفتر حالی دگرست
  - حیف باشد که ز حال همه غافل باشی
  - گر چه راهی ست پر از بیم ز ما تا بَرِ دوست
  - رفتن آسان بود ار واقف منزل باشی
  - نقد عمرت ببرد غصّه دنیا به گزاف
  - گر شب و روز درین قصّه مشکل باشی
  - حافظا گر مدد از بخت بلندت باشد
  - صید آن شاهد مطبوع شمایل باشی
---
