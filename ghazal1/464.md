---
utid: 1000-464
title: غزل شماره ۴۶۴
_index: 464
list: غزلیات
indexes: ی
mesra:
  - بگرفت کار حسنت چون عشق من کمالی
  - خوش باش زآن که نبود این هر دو را زوالی
  - در وهم می نگنجد کاندر تصوّر عقل
  - آید به هیچ معنی زین خوب تر مثالی
  - شد حَظِّ عمر حاصل گر زان که با تو ما را
  - هرگز به عمر روزی روزی شود وصالی
  - آن دم که با تو باشم یک سال هست روزی
  - وآن دم که بی تو باشم یک لحظه هست سالی
  - چون من خیال رویت جانا به خواب بینم؟
  - کز خواب می نبیند چشمم بجز خیالی
  - رحم آر بر دل من کز مهر روی خوبت
  - شد شخص ناتوانم باریک چون هلالی
  - حافظ مکن شکایت گر وصل دوست خواهی
  - زین بیشتر بباید بر هجرت احتمالی
---
