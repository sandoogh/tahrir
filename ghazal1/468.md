---
utid: 1000-468
title: غزل شماره ۴۶۸
_index: 468
list: غزلیات
indexes: ی
mesra:
  - که برد به نزد شاهان ز من گدا پیامی
  - که به کوی می فروشان دو هزار جم به جامی
  - شده ام خراب و بدنام و هنوز امیدوارم
  - که به همّت عزیزان برسم به نیک نامی
  - تو که کیمیافروشی نظری به قلب ما کن
  - که بضاعتی نداریم و فکندهایم دامی
  - عجب از وفای جانان که تفقُّدی نفرمود
  - نه به نامه یی پیامی نه به خامه یی سلامی
  - اگر این شراب خامست و گر این حریف پخته
  - به هزار بار بهتر ز هزار پخته خامی
  - ز رهم میفکن ای شیخ به دانه های تسبیح
  - که چو مرغ زیرک افتد نَفِتَد به هیچ دامی
  - سر خدمت تو دارم، بخرم به لطف و مفروش
  - که چو بنده کمتر افتد به مبارکی غلامی
  - به کجا برم شکایت به که گویم این حکایت
  - که لبت حیات ما بود و نداشتی دوامی
  - بگشای تیر مژگان و بریز خون حافظ
  - که چنان کشنده یی را نکند کس انتقامی
---
