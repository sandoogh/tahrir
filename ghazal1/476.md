---
utid: 1000-476
title: غزل شماره ۴۷۶
_index: 476
list: غزلیات
indexes: ی
mesra:
  - نسیم صبح سعادت بدان نشان که تو دانی
  - گذر به کوی فلان کن در آن زمان که تو دانی
  - تو پیک خلوت رازی و دیده بر سر راهت
  - «به مردمی نه به فرمان» چنان بران که تو دانی
  - بگو که جان ضعیفم ز دست رفت خدا را
  - ز لعل روح فزایت ببخش آن که تو دانی
  - من این حروف نوشتم چنان که غیر ندانست
  - تو هم ز روی کرامت «چنان بخوان که تو دانی»
  - خیال روی تو با ما حدیث تشنه و آبست
  - اسیر خویش گرفتی بکُش چنان که تو دانی
  - امید در کَمَرِ زَرکَشَت چگونه نَبَندَم
  - دقیقه یی ست نگارا در آن میان که تو دانی
  - یکی ست ترکی و تازی درین معامله حافظ
  - حدیث عشق بیان کن به هر زبان که تو دانی
---
