---
utid: 1000-483
title: غزل شماره ۴۸۳
_index: 483
list: غزلیات
indexes: ی
mesra:
  - سحرگه رهروی در سرزمینی
  - همیگفت این معمّا با قرینی
  - که ای صوفی شراب آنگه شود صاف
  - که در شیشه بماند اربعینی
  - خدا زان خرقه بیزار است صد بار
  - که صد بت باشدش در آستینی
  - مروّت گر چه نامی بینشان است
  - نیازی عرضه کن بر نازنینی
  - ثوابت باشد ای دارای خرمن
  - اگر رحمی کنی بر خوشه چینی
  - نه می بینم نشاط عیش در کس
  - نه درمان دلی نه درد دینی
  - نه همّت را امید سربلندی
  - نه نقش عشق بر لوح جبینی
  - درونها تیره شد باشد که از غیب
  - چراغی برکند خلوت نشینی
  - گر انگشت سلیمانی نباشد
  - چه خاصیّت دهد نقش نگینی
  - اگر چه رسم خوبان تندخوییست
  - چه باشد گر بسازد با غمینی
  - ره میخانه بنما تا بپرسم
  - مآلِ خویش را از پیش بینی
  - نه حافظ را حضور درس خلوت
  - نه دانشمند را علم الیقینی
---
