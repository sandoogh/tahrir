---
utid: 1000-490
title: غزل شماره ۴۹۰
_index: 490
list: غزلیات
indexes: ی
mesra:
  - در همه دیرِ مغان نیست چو من شیدایی
  - خرقه جائی گرو باده و دفتر جایی
  - دل که آیینه شاهی ست غباری داند
  - از خدا می طلبم صحبت روشن رایی
  - کرده ام توبه به دستِ صنم باده فروش
  - که دگر می نخورم بی رُخ بَزم آرایی
  - نرگس ار لاف زد از شیوه چشم تو مَرَنج
  - نروند اهل نظر از پی نابینایی
  - شرح این قصّه مگر شمع برآرد به زبان
  - ورنه پروانه ندارد به سخن پروایی
  - جویها بسته ام از دیده به دامان که مگر
  - در کنارم بنشانند سهی بالایی
  - کشتی باده بیاور که مرا بی رخ دوست
  - گشت هر گوشه چشم از غم دل دریایی
  - سخن غیر مگو با من معشوقه پرست
  - کز وی و جام می ام نیست به کس پروایی
  - این حدیثم چه خوش آمد که سحرگه می گفت
  - بر در میکده یی با دف و نی ترسایی
  - گر مسلمانی از این است که حافظ دارد
  - آه اگر از پِیِ امروز بُوَد فردایی
---
